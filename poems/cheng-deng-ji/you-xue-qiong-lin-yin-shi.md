---
id: cheng-deng-ji-you-xue-qiong-lin-yin-shi
title: 幼学琼林·饮食
titlePinyin: you4 xue2 qiong2 lin2 · yin3 shi2
titleSlug: you-xue-qiong-lin-yin-shi
author: 程登吉
authorPinyin: cheng2 deng1 ji2
authorSlug: cheng-deng-ji
dynasty: 明代
dynastyPinyin: ming2
dynastySlug: ming
tags:
  - 蒙学
---
## 正文
- 甘脆肥脓，命曰腐肠之药；羹藜含糗，难语太牢之滋。御食曰珍馐，白米曰玉粒。好酒曰青州从事，次酒曰平原督邮。鲁酒茅柴，皆为薄酒；龙团雀舌，尽是香茗。待人礼衰，曰醴酒不设；款客甚薄，曰脱粟相留。竹叶青，状元红，俱为美酒；葡萄绿，珍珠红，悉是香醪。
- 五斗解酲，刘伶独溺于酒；两腋生风，卢仝偏嗜乎茶。茶曰酪奴，又曰瑞草；米曰白粲，又曰长腰。太羹玄酒，亦可荐馨；尘饭涂羹，焉能充饿。酒系杜康所造，腐乃淮南所为。僧谓鱼曰水梭花，僧谓鸡曰穿篱菜。临渊羡鱼，不如退而结网；扬汤止沸，不如去火抽薪。羔酒自劳，田家之乐；含哺鼓腹，盛世之风。
- 人贪食曰徒𫗦啜，食不敬曰嗟来食。多食不厌，谓之饕餮之徒；见食垂涎，谓有欲炙之色。未获同食，曰向隅；谢人赐食，曰饱德。安步可以当车，晚食可以当肉。饮食贫难曰半菽不饱，厚恩图报曰每饭不忘。谢扰人曰兵厨之扰，谦待薄曰草具之陈。白饭青刍，待仆马之厚；炊金爨玉，谢款客之隆。
- 家贫待客，但知抹月披风；冬月邀宾，乃曰敲冰煮茗。君侧元臣，若作酒醴之曲蘖；朝中冢宰，若作和羹之盐梅。宰肉甚均，陈平见重于父老；戛釜示尽，邱嫂心厌乎汉高。毕卓为吏部而盗酒，逸兴太豪；越王爱士卒而投醪，战气百倍。
- 惩羹吹齑，谓人惩前警后；酒囊饭袋，谓人少学多餐。隐逸之士，漱石枕流；沉湎之夫，藉糟枕曲。昏庸桀纣，胡为酒池肉林；苦学仲淹，惟有断齑画粥。

## 拼音
- gan1 cui4 fei2 nong2 ， ming4 yue1 fu3 chang2 zhi1 yao4 ； geng1 li2 han2 qiu3 ， nan2 yu3 tai4 lao2 zhi1 zi1 。 yu4 shi2 yue1 zhen1 xiu1 ， bai2 mi3 yue1 yu4 li4 。 hao3 jiu3 yue1 qing1 zhou1 cong2 shi4 ， ci4 jiu3 yue1 ping2 yuan2 du1 you2 。 lu3 jiu3 mao2 chai2 ， jie1 wei4 bo2 jiu3 ； long2 tuan2 que4 she2 ， jin4 shi4 xiang1 ming2 。 dai4 ren2 li3 shuai1 ， yue1 li3 jiu3 bu2 she4 ； kuan3 ke4 shen4 bao2 ， yue1 tuo1 su4 xiang1 liu2 。 zhu2 ye4 qing1 ， zhuang4 yuan2 hong2 ， ju4 wei4 mei3 jiu3 ； pu2 tao2 lü4 ， zhen1 zhu1 hong2 ， xi1 shi4 xiang1 lao2 。
- wu3 dou3 jie3 cheng2 ， liu2 ling2 du2 ni4 yu2 jiu3 ； liang3 ye4 sheng1 feng1 ， lu2 tong2 pian1 shi4 hu1 cha2 。 cha2 yue1 lao4 nu2 ， you4 yue1 rui4 cao3 ； mi3 yue1 bai2 can4 ， you4 yue1 chang2 yao1 。 tai4 geng1 xuan2 jiu3 ， yi4 ke3 jian4 xin1 ； chen2 fan4 tu2 geng1 ， yan1 neng2 chong1 e4 。 jiu3 xi4 du4 kang1 suo3 zao4 ， fu3 nai3 huai2 nan2 suo3 wei4 。 seng1 wei4 yu2 yue1 shui3 suo1 hua1 ， seng1 wei4 ji1 yue1 chuan1 li2 cai4 。 lin2 yuan1 xian4 yu2 ， bu4 ru2 tui4 er2 jie2 wang3 ； yang2 tang1 zhi3 fei4 ， bu4 ru2 qu4 huo3 chou1 xin1 。 gao1 jiu3 zi4 lao2 ， tian2 jia1 zhi1 le4 ； han2 bu3 gu3 fu4 ， sheng4 shi4 zhi1 feng1 。
- ren2 tan1 shi2 yue1 tu2 𫗦 chuo4 ， shi2 bu2 jing4 yue1 jie1 lai2 shi2 。 duo1 shi2 bu2 yan4 ， wei4 zhi1 tao1 tie4 zhi1 tu2 ； jian4 shi2 chui2 xian2 ， wei4 you3 yu4 zhi4 zhi1 se4 。 wei4 huo4 tong2 shi2 ， yue1 xiang4 yu2 ； xie4 ren2 ci4 shi2 ， yue1 bao3 de2 。 an1 bu4 ke3 yi3 dang1 che1 ， wan3 shi2 ke3 yi3 dang1 rou4 。 yin3 shi2 pin2 nan2 yue1 ban4 shu1 bu4 bao3 ， hou4 en1 tu2 bao4 yue1 mei3 fan4 bu2 wang4 。 xie4 rao3 ren2 yue1 bing1 chu2 zhi1 rao3 ， qian1 dai4 bao2 yue1 cao3 ju4 zhi1 chen2 。 bai2 fan4 qing1 chu2 ， dai4 pu2 ma3 zhi1 hou4 ； chui1 jin1 cuan4 yu4 ， xie4 kuan3 ke4 zhi1 long2 。
- jia1 pin2 dai4 ke4 ， dan4 zhi1 mo3 yue4 pi1 feng1 ； dong1 yue4 yao1 bin1 ， nai3 yue1 qiao1 bing1 zhu3 ming2 。 jun1 ce4 yuan2 chen2 ， ruo4 zuo4 jiu3 li3 zhi1 qu3 nie4 ； chao2 zhong1 zhong3 zai3 ， ruo4 zuo4 he2 geng1 zhi1 yan2 mei2 。 zai3 rou4 shen4 jun1 ， chen2 ping2 jian4 zhong4 yu2 fu4 lao3 ； jia2 fu3 shi4 jin4 ， qiu1 sao3 xin1 yan4 hu1 han4 gao1 。 bi4 zhuo2 wei4 li4 bu4 er2 dao4 jiu3 ， yi4 xing1 tai4 hao2 ； yue4 wang2 ai4 shi4 zu2 er2 tou2 lao2 ， zhan4 qi4 bai3 bei4 。
- cheng2 geng1 chui1 ji1 ， wei4 ren2 cheng2 qian2 jing3 hou4 ； jiu3 nang2 fan4 dai4 ， wei4 ren2 shao3 xue2 duo1 can1 。 yin3 yi4 zhi1 shi4 ， shu4 shi2 zhen3 liu2 ； chen2 mian3 zhi1 fu1 ， jie4 zao1 zhen3 qu3 。 hun1 yong1 jie2 zhou4 ， hu2 wei4 jiu3 chi2 rou4 lin2 ； ku3 xue2 zhong4 yan1 ， wei2 you3 duan4 ji1 hua4 zhou1 。

## 注释

## 译文

## 赏析
