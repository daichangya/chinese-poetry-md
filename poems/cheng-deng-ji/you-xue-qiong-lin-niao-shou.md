---
id: cheng-deng-ji-you-xue-qiong-lin-niao-shou
title: 幼学琼林·鸟兽
titlePinyin: you4 xue2 qiong2 lin2 · niao3 shou4
titleSlug: you-xue-qiong-lin-niao-shou
author: 程登吉
authorPinyin: cheng2 deng1 ji2
authorSlug: cheng-deng-ji
dynasty: 明代
dynastyPinyin: ming2
dynastySlug: ming
tags:
  - 蒙学
---
## 正文
- 麟为毛虫之长，虎乃兽中之王。麟凤龟龙，谓之四灵；犬豕与鸡，谓之三物。𫘧駬骅骝，良马之号；太牢大武，乃牛之称。羊曰柔毛，又曰长髯主簿；豕名刚鬣，又曰乌喙将军。鹅名舒雁，鸭号家凫。
- 鸡有五德，故称之为德禽；雁性随阳，因名之曰阳鸟。家狸、乌圆，乃猫之誉；韩卢楚犷，皆犬之名。麒麟驺虞，皆好仁之兽；螟螣蟊贼，皆害苗之虫。无肠公子，螃蟹之名；绿衣使者，鹦鹉之号。狐假虎威，谓借势而为恶；养虎贻患，谓留祸之在身。
- 犹豫多疑，喻人之不决；狼狈相倚，比人之颠连。胜负未分，不知鹿死谁手；基业易主，正如燕入他家。雁到南方，先至为主，后至为宾；雉名陈宝，得雄则王，得雌则霸。刻鹄类鹜，为学初成；画虎类犬，弄巧成拙。
- 美恶不称，谓之狗尾续貂；贪图不足，谓之蛇欲吞象。祸去祸又至，曰前门拒虎，后门进狼；除凶不畏凶，曰不入虎穴，焉得虎子。鄙众趋利，曰群蚁附膻；谦己爱儿，曰老牛舐犊。无中生有，曰画蛇添足；进退两难，曰羝羊触藩。杯中蛇影，自起猜疑；塞翁失马，难分祸福。
- 龙驹凤雏，晋闵鸿夸吴中陆士龙之异；伏龙凤雏，司马徽称孔明庞士元之奇。吕后断戚夫人手足，号曰人彘；胡人腌契丹王尸骸，谓之帝羓。人之狠恶，同于梼杌；人之凶暴，类于穷奇。
- 王猛见桓温，扪虱而谈当世之务；宁戚遇齐桓，扣角而取卿相之荣。楚王轼怒蛙，以昆虫之敢死；丙吉问牛喘，恐阴阳之失时。以十人而制千虎，比言事之难胜；走韩卢而搏蹇兔，喻言敌之易摧。兄弟如鹡鸰之相亲，夫妇如鸾凤之配偶。
- 有势莫能为，曰虽鞭之长，不及马腹；制小不用大，曰割鸡之小，焉用牛刀。鸟食母者曰枭，兽食父者曰獍。苛政猛于虎，壮士气如虹。腰缠十万贯，骑鹤上扬州，谓仙人而兼富贵；盲人骑瞎马，夜半临深池，是险语之逼人闻。黔驴之技，技止此耳；鼯鼠之技，技亦穷乎。
- 强兼并者曰鲸吞，为小贼者曰狗盗。养恶人如养虎，当饱其肉，不饱则噬；养恶人如养鹰，饥之则附，饱之则飏。随珠弹雀，谓得少而失多；投鼠忌器，恐因甲而害乙。事多曰猬集，利小曰蝇头。心惑似狐疑，人喜如雀跃。
- 爱屋及乌，谓因此而惜彼；轻鸡爱鹜，谓舍此而图他。唆恶为非，曰教猱升木；受恩不报，曰得鱼忘筌。倚势害人，真似城狐社鼠；空存无用，何殊陶犬瓦鸡。势弱难敌，谓之螳臂当辙；人生易死，乃曰蜉蝣在世。小难制大，如越鸡难伏鹄卵；贱反轻贵，似学鸴鸠反笑大鹏。
- 小人不知君子之心，曰燕雀焉知鸿鹄志；君子不受小人之侮，曰虎豹岂受犬羊欺。跖犬吠尧，吠非其主；鸠居鹊巢，安享其成。缘木求鱼，极言难得；按图索骥，甚言失真。恶人借势，曰如虎负嵎；穷人无归，曰如鱼失水。九尾狐，讥陈彭年素性谄而又奸；独眼龙，夸李克用一目眇而有勇。
- 指鹿为马，秦赵高之欺主；叱石成羊，黄初平之得仙。卞庄勇能擒两虎，高骈一矢贯双雕。司马懿畏蜀如虎，诸葛亮辅汉如龙。鹪鹩巢林，不过一枝；鼹鼠饮河，不过满腹。
- 人弃甚易，曰孤雏腐鼠；文名共抑，曰起凤腾蛟。为公乎，为私乎，惠帝问虾蟆；欲左左，欲右右，汤德及禽兽。鱼游于釜中，虽生不久；燕巢于幕上，栖身不安。妄自称奇，谓之辽东豕；其见甚小，譬如井底蛙。父恶子贤，谓是犁牛之子；父谦子拙，谓是豚犬之儿。
- 出人群而独异，如鹤立鸡群；非配偶以相从，如雉求牡匹。天上石麟，夸小儿之迈众；人中骐骥，比君子之超凡。怡堂燕雀，不知后灾；翁里醯鸡，安有广见。马牛襟裾，骂人不识礼仪；沐猴而冠，笑人见不恢宏。羊质虎皮，讥其有文无实；守株待兔，言其守拙无能。
- 恶人如虎生翼，势必择人而食；志士如鹰在笼，自是凌霄有志。鲋鱼困涸辙，难待西江水，比人之甚窘；蛟龙得云雨，终非池中物，比人大有为。执牛耳，谓人主盟；附骥尾，望人引带。鸿雁哀鸣，比小民之失所；狡兔三窟，诮贪人之巧营。风马牛势不相及，常山蛇首尾相应。
- 百足之虫，死而不僵，以其扶之者众；千岁之龟，死而留甲，因其卜之者灵。大丈夫宁为鸡口，毋为牛后；士君子岂甘雌伏，定要雄飞。毋局促如辕下驹，毋委靡如牛马走。猩猩能言，不离走兽；鹦鹉能言，不离飞鸟。人惟有礼，庶可免相鼠之刺；若徒能言，夫何异禽兽之心。

## 拼音
- lin2 wei4 mao2 chong2 zhi1 chang2 ， hu3 nai3 shou4 zhong1 zhi1 wang2 。 lin2 feng4 gui1 long2 ， wei4 zhi1 si4 ling2 ； quan3 shi3 yu3 ji1 ， wei4 zhi1 san1 wu4 。 lu4 er3 hua2 liu2 ， liang2 ma3 zhi1 hao4 ； tai4 lao2 da4 wu3 ， nai3 niu2 zhi1 cheng1 。 yang2 yue1 rou2 mao2 ， you4 yue1 chang2 ran2 zhu3 bo2 ； shi3 ming2 gang1 lie4 ， you4 yue1 wu1 hui4 jiang1 jun1 。 e2 ming2 shu1 yan4 ， ya1 hao4 jia1 fu2 。
- ji1 you3 wu3 de2 ， gu4 cheng1 zhi1 wei4 de2 qin2 ； yan4 xing4 sui2 yang2 ， yin1 ming2 zhi1 yue1 yang2 niao3 。 jia1 li2 、 wu1 yuan2 ， nai3 mao1 zhi1 yu4 ； han2 lu2 chu3 guang3 ， jie1 quan3 zhi1 ming2 。 qi2 lin2 zou1 yu2 ， jie1 hao3 ren2 zhi1 shou4 ； ming2 teng2 mao2 zei2 ， jie1 hai4 miao2 zhi1 chong2 。 wu2 chang2 gong1 zi3 ， pang2 xie4 zhi1 ming2 ； lü4 yi1 shi3 zhe3 ， ying1 wu3 zhi1 hao4 。 hu2 jia3 hu3 wei1 ， wei4 jie4 shi4 er2 wei4 e4 ； yang3 hu3 yi2 huan4 ， wei4 liu2 huo4 zhi1 zai4 shen1 。
- you2 yu4 duo1 yi2 ， yu4 ren2 zhi1 bu4 jue2 ； lang2 bei4 xiang1 yi3 ， bi3 ren2 zhi1 dian1 lian2 。 sheng4 fu4 wei4 fen1 ， bu4 zhi1 lu4 si3 shei2 shou3 ； ji1 ye4 yi4 zhu3 ， zheng4 ru2 yan4 ru4 ta1 jia1 。 yan4 dao4 nan2 fang1 ， xian1 zhi4 wei2 zhu3 ， hou4 zhi4 wei4 bin1 ； zhi4 ming2 chen2 bao3 ， de2 xiong2 ze2 wang2 ， de2 ci2 ze2 ba4 。 ke4 hu2 lei4 wu4 ， wei4 xue2 chu1 cheng2 ； hua4 hu3 lei4 quan3 ， nong4 qiao3 cheng2 zhuo1 。
- mei3 e4 bu4 cheng1 ， wei4 zhi1 gou3 wei3 xu4 diao1 ； tan1 tu2 bu4 zu2 ， wei4 zhi1 she2 yu4 tun1 xiang4 。 huo4 qu4 huo4 you4 zhi4 ， yue1 qian2 men2 ju4 hu3 ， hou4 men2 jin4 lang2 ； chu2 xiong1 bu2 wei4 xiong1 ， yue1 bu2 ru4 hu3 xue2 ， yan1 de2 hu3 zi3 。 bi3 zhong4 qu1 li4 ， yue1 qun2 yi3 fu4 shan1 ； qian1 ji3 ai4 er2 ， yue1 lao3 niu2 shi4 du2 。 wu2 zhong1 sheng1 you3 ， yue1 hua4 she2 tian1 zu2 ； jin4 tui4 liang3 nan2 ， yue1 di1 yang2 chu4 fan1 。 bei1 zhong1 she2 ying3 ， zi4 qi3 cai1 yi2 ； sai4 weng1 shi1 ma3 ， nan2 fen1 huo4 fu2 。
- long2 ju1 feng4 chu2 ， jin4 min3 hong2 kua1 wu2 zhong1 lu4 shi4 long2 zhi1 yi4 ； fu2 long2 feng4 chu2 ， si1 ma3 hui1 cheng1 kong3 ming2 pang2 shi4 yuan2 zhi1 qi2 。 lü3 hou4 duan4 qi1 fu1 ren2 shou3 zu2 ， hao4 yue1 ren2 zhi4 ； hu2 ren2 yan1 qi4 dan1 wang2 shi1 hai2 ， wei4 zhi1 di4 ba1 。 ren2 zhi1 hen3 e4 ， tong2 yu2 tao2 wu4 ； ren2 zhi1 xiong1 bao4 ， lei4 yu2 qiong2 qi2 。
- wang2 meng3 jian4 huan2 wen1 ， men2 shi1 er2 tan2 dang1 shi4 zhi1 wu4 ； ning2 qi1 yu4 qi2 huan2 ， kou4 jiao3 er2 qu3 qing1 xiang1 zhi1 rong2 。 chu3 wang2 shi4 nu4 wa1 ， yi3 kun1 chong2 zhi1 gan3 si3 ； bing3 ji2 wen4 niu2 chuan3 ， kong3 yin1 yang2 zhi1 shi1 shi2 。 yi3 shi2 ren2 er2 zhi4 qian1 hu3 ， bi3 yan2 shi4 zhi1 nan2 sheng4 ； zou3 han2 lu2 er2 bo2 jian3 tu4 ， yu4 yan2 di2 zhi1 yi4 cui1 。 xiong1 di4 ru2 ji2 ling2 zhi1 xiang1 qin1 ， fu1 fu4 ru2 luan2 feng4 zhi1 pei4 ou3 。
- you3 shi4 mo4 neng2 wei4 ， yue1 sui1 bian1 zhi1 chang2 ， bu4 ji2 ma3 fu4 ； zhi4 xiao3 bu2 yong4 da4 ， yue1 ge1 ji1 zhi1 xiao3 ， yan1 yong4 niu2 dao1 。 niao3 shi2 mu3 zhe3 yue1 xiao1 ， shou4 shi2 fu4 zhe3 yue1 jing4 。 ke1 zheng4 meng3 yu2 hu3 ， zhuang4 shi4 qi4 ru2 hong2 。 yao1 chan2 shi2 wan4 guan4 ， qi2 he4 shang4 yang2 zhou1 ， wei4 xian1 ren2 er2 jian1 fu4 gui4 ； mang2 ren2 qi2 xia1 ma3 ， ye4 ban4 lin2 shen1 chi2 ， shi4 xian3 yu3 zhi1 bi1 ren2 wen2 。 qian2 lü2 zhi1 ji4 ， ji4 zhi3 ci3 er3 ； wu2 shu3 zhi1 ji4 ， ji4 yi4 qiong2 hu1 。
- qiang2 jian1 bing4 zhe3 yue1 jing1 tun1 ， wei4 xiao3 zei2 zhe3 yue1 gou3 dao4 。 yang3 e4 ren2 ru2 yang3 hu3 ， dang1 bao3 qi2 rou4 ， bu4 bao3 ze2 shi4 ； yang3 e4 ren2 ru2 yang3 ying1 ， ji1 zhi1 ze2 fu4 ， bao3 zhi1 ze2 yang2 。 sui2 zhu1 tan2 que4 ， wei4 de2 shao3 er2 shi1 duo1 ； tou2 shu3 ji4 qi4 ， kong3 yin1 jia3 er2 hai4 yi3 。 shi4 duo1 yue1 wei4 ji2 ， li4 xiao3 yue1 ying2 tou2 。 xin1 huo4 si4 hu2 yi2 ， ren2 xi3 ru2 que4 yue4 。
- ai4 wu1 ji2 wu1 ， wei4 yin1 ci3 er2 xi1 bi3 ； qing1 ji1 ai4 wu4 ， wei4 she4 ci3 er2 tu2 ta1 。 suo1 e4 wei4 fei1 ， yue1 jiao1 nao2 sheng1 mu4 ； shou4 en1 bu2 bao4 ， yue1 de2 yu2 wang4 quan2 。 yi3 shi4 hai4 ren2 ， zhen1 si4 cheng2 hu2 she4 shu3 ； kong1 cun2 wu2 yong4 ， he2 shu1 tao2 quan3 wa3 ji1 。 shi4 ruo4 nan2 di2 ， wei4 zhi1 tang2 bi4 dang1 zhe2 ； ren2 sheng1 yi4 si3 ， nai3 yue1 fu2 you2 zai4 shi4 。 xiao3 nan2 zhi4 da4 ， ru2 yue4 ji1 nan2 fu2 hu2 luan3 ； jian4 fan3 qing1 gui4 ， si4 xue2 xue2 jiu1 fan3 xiao4 da4 peng2 。
- xiao3 ren2 bu4 zhi1 jun1 zi3 zhi1 xin1 ， yue1 yan4 que4 yan1 zhi1 hong2 hu2 zhi4 ； jun1 zi3 bu2 shou4 xiao3 ren2 zhi1 wu3 ， yue1 hu3 bao4 qi3 shou4 quan3 yang2 qi1 。 zhi2 quan3 fei4 yao2 ， fei4 fei1 qi2 zhu3 ； jiu1 ju1 que4 chao2 ， an1 xiang3 qi2 cheng2 。 yuan2 mu4 qiu2 yu2 ， ji2 yan2 nan2 de2 ； an4 tu2 suo3 ji4 ， shen4 yan2 shi1 zhen1 。 e4 ren2 jie4 shi4 ， yue1 ru2 hu3 fu4 yu2 ； qiong2 ren2 wu2 gui1 ， yue1 ru2 yu2 shi1 shui3 。 jiu3 wei3 hu2 ， ji1 chen2 peng2 nian2 su4 xing4 chan3 er2 you4 jian1 ； du2 yan3 long2 ， kua1 li3 ke4 yong4 yi2 mu4 miao3 er2 you3 yong3 。
- zhi3 lu4 wei2 ma3 ， qin2 zhao4 gao1 zhi1 qi1 zhu3 ； chi4 shi2 cheng2 yang2 ， huang2 chu1 ping2 zhi1 de2 xian1 。 bian4 zhuang1 yong3 neng2 qin2 liang3 hu3 ， gao1 pian2 yi4 shi3 guan4 shuang1 diao1 。 si1 ma3 yi4 wei4 shu3 ru2 hu3 ， zhu1 ge3 liang4 fu3 han4 ru2 long2 。 jiao1 liao2 chao2 lin2 ， bu2 guo4 yi4 zhi1 ； yan3 shu3 yin3 he2 ， bu2 guo4 man3 fu4 。
- ren2 qi4 shen4 yi4 ， yue1 gu1 chu2 fu3 shu3 ； wen2 ming2 gong4 yi4 ， yue1 qi3 feng4 teng2 jiao1 。 wei4 gong1 hu1 ， wei4 si1 hu1 ， hui4 di4 wen4 ha2 ma2 ； yu4 zuo3 zuo3 ， yu4 you4 you4 ， tang1 de2 ji2 qin2 shou4 。 yu2 you2 yu2 fu3 zhong1 ， sui1 sheng1 bu4 jiu3 ； yan4 chao2 yu2 mu4 shang4 ， qi1 shen1 bu4 an1 。 wang4 zi4 cheng1 qi2 ， wei4 zhi1 liao2 dong1 shi3 ； qi2 jian4 shen4 xiao3 ， pi4 ru2 jing3 di3 wa1 。 fu4 e4 zi3 xian2 ， wei4 shi4 li2 niu2 zhi1 zi3 ； fu4 qian1 zi3 zhuo1 ， wei4 shi4 tun2 quan3 zhi1 er2 。
- chu1 ren2 qun2 er2 du2 yi4 ， ru2 he4 li4 ji1 qun2 ； fei1 pei4 ou3 yi3 xiang1 cong2 ， ru2 zhi4 qiu2 mu3 pi3 。 tian1 shang4 shi2 lin2 ， kua1 xiao3 er2 zhi1 mai4 zhong4 ； ren2 zhong1 qi2 ji4 ， bi3 jun1 zi3 zhi1 chao1 fan2 。 yi2 tang2 yan4 que4 ， bu4 zhi1 hou4 zai1 ； weng1 li3 xi1 ji1 ， an1 you3 guang3 jian4 。 ma3 niu2 jin1 ju1 ， ma4 ren2 bu4 shi2 li3 yi2 ； mu4 hou2 er2 guan4 ， xiao4 ren2 jian4 bu4 hui1 hong2 。 yang2 zhi4 hu3 pi2 ， ji1 qi2 you3 wen2 wu2 shi2 ； shou3 zhu1 dai4 tu4 ， yan2 qi2 shou3 zhuo1 wu2 neng2 。
- e4 ren2 ru2 hu3 sheng1 yi4 ， shi4 bi4 ze2 ren2 er2 shi2 ； zhi4 shi4 ru2 ying1 zai4 long2 ， zi4 shi4 ling2 xiao1 you3 zhi4 。 fu4 yu2 kun4 he2 zhe2 ， nan2 dai4 xi1 jiang1 shui3 ， bi3 ren2 zhi1 shen4 jiong3 ； jiao1 long2 de2 yun2 yu3 ， zhong1 fei1 chi2 zhong1 wu4 ， bi3 ren2 da4 you3 wei4 。 zhi2 niu2 er3 ， wei4 ren2 zhu3 meng2 ； fu4 ji4 wei3 ， wang4 ren2 yin3 dai4 。 hong2 yan4 ai1 ming2 ， bi3 xiao3 min2 zhi1 shi1 suo3 ； jiao3 tu4 san1 ku1 ， qiao4 tan1 ren2 zhi1 qiao3 ying2 。 feng1 ma3 niu2 shi4 bu4 xiang1 ji2 ， chang2 shan1 she2 shou3 wei3 xiang1 ying4 。
- bai3 zu2 zhi1 chong2 ， si3 er2 bu4 jiang1 ， yi3 qi2 fu2 zhi1 zhe3 zhong4 ； qian1 sui4 zhi1 gui1 ， si3 er2 liu2 jia3 ， yin1 qi2 bu3 zhi1 zhe3 ling2 。 da4 zhang4 fu0 ning2 wei4 ji1 kou3 ， wu2 wei4 niu2 hou4 ； shi4 jun1 zi3 qi3 gan1 ci2 fu2 ， ding4 yao4 xiong2 fei1 。 wu2 ju2 cu4 ru2 yuan2 xia4 ju1 ， wu2 wei3 mi3 ru2 niu2 ma3 zou3 。 xing1 xing1 neng2 yan2 ， bu4 li2 zou3 shou4 ； ying1 wu3 neng2 yan2 ， bu4 li2 fei1 niao3 。 ren2 wei2 you3 li3 ， shu4 ke3 mian3 xiang1 shu3 zhi1 ci4 ； ruo4 tu2 neng2 yan2 ， fu1 he2 yi4 qin2 shou4 zhi1 xin1 。

## 注释

## 译文

## 赏析
