---
title: 陈季卿
---
陈季卿，江南人，辞家十年，举进士无成，羁栖辇下。常访青龙寺僧不值，时有终南山翁亦伺僧归，揖季卿同坐。适东壁有寰瀛图，季卿乃寻江南路，因长叹曰：“安得自渭泛于河，游于洛，渡淮济江，而达于家，亦不悔无成而归。”翁笑曰：“此不难致。”乃命僧童折一竹叶作舟，置图中渭水上，曰：“公但注目此舟，则如公所愿耳，然至家慎勿久留。”季卿熟视之，觉渭水生波，叶舟渐大，席帆既张，恍若登舟。始自渭及河，维舟至禅窟兰若，题诗于南楹。明日，次潼关，登崖，题句于关门东普通院门。凡所经历，一如前愿，旬余至家，妻子兄弟拜迎于门侧，题《江亭晚望诗》于书斋。此夕谓妻曰：“吾试期近，不可久留，即当进櫂。”乃吟一章，别其妻，又别诸兄弟，一更后，复登舟而逝，家人恸哭，谓其死矣。复遵旧路，至于渭滨，寺宇宛然，见山翁拥褐而坐，季卿谢曰：“归则归矣，得非梦乎。”翁曰：“不久当知。”各别去。后月余，妻子来访，始知果归作诗，非梦也。
