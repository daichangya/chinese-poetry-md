---
id: bao-hui-li-yang-yuan-zi-hao-meng-quan-qiu-shi-yu-dong-ping-bao-mou-zuo-ci-yi-zeng-zhi
title: 李养源自号蒙泉求诗于东平包某作此以赠之
titlePinyin: li3 yang3 yuan2 zi4 hao4 meng2 quan2 qiu2 shi1 yu2 dong1 ping2 bao1 mou3 zuo4 ci3 yi3 zeng4 zhi1
titleSlug: li-yang-yuan-zi-hao-meng-quan-qiu-shi-yu-dong-ping-bao-mou-zuo-ci-yi-zeng-zhi
author: 包恢
authorPinyin: bao1 hui1
authorSlug: bao-hui
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 水象童蒙，以出伊始。
- 泉乃白水，出自艮止。
- 天一初生，纯一清明。
- 厥初始达，犹元而亨。
- 当其蒙稚，涓涓犹细。
- 及其渐进，混混未止。
- 如玉与珠，不曰白乎。
- 如冰与雪，湛不可污。
- 反求诸己，心正如是。
- 有生之初，纯白纯懿。
- 养之于蒙，作圣之功。
- 大人不失，与赤子同。
- 圣如夫子，皜莫尚已。
- 湼而不缁，洞彻表里。
- 溥博渊泉，浩浩渊渊。
- 皓如银河，月流星连。
- 仰观先圣，本同一性。
- 自始失养，遂终失正。
- 气或杂之，内欲蔽伊。
- 官或不思，外引远而。
- 蒙反成失，白反变黑。
- 黑水西流，清渭南隔。
- 君在家庭，习若少成。
- 异彼污世，同流浊泾。
- 外引内欲，永绝勿赎。
- 蒙养宜深，洊习宜熟。
- 濬发尔源，如发蒙然。
- 放乎四海，波涛际天。
- 学有源委，海可至矣。
- 所不然者，有如白水。

## 拼音
- shui3 xiang4 tong2 meng2 ， yi3 chu1 yi1 shi3 。
- quan2 nai3 bai2 shui3 ， chu1 zi4 gen4 zhi3 。
- tian1 yi4 chu1 sheng1 ， chun2 yi4 qing1 ming2 。
- jue2 chu1 shi3 da2 ， you2 yuan2 er2 heng1 。
- dang1 qi2 meng2 zhi4 ， juan1 juan1 you2 xi4 。
- ji2 qi2 jian4 jin4 ， hun4 hun4 wei4 zhi3 。
- ru2 yu4 yu3 zhu1 ， bu4 yue1 bai2 hu1 。
- ru2 bing1 yu3 xue3 ， zhan4 bu4 ke3 wu1 。
- fan3 qiu2 zhu1 ji3 ， xin1 zheng4 ru2 shi4 。
- you3 sheng1 zhi1 chu1 ， chun2 bai2 chun2 yi4 。
- yang3 zhi1 yu2 meng2 ， zuo4 sheng4 zhi1 gong1 。
- da4 ren2 bu4 shi1 ， yu3 chi4 zi3 tong2 。
- sheng4 ru2 fu1 zi3 ， hao4 mo4 shang4 yi3 。
- nie4 er2 bu4 zi1 ， dong4 che4 biao3 li3 。
- pu3 bo2 yuan1 quan2 ， hao4 hao4 yuan1 yuan1 。
- hao4 ru2 yin2 he2 ， yue4 liu2 xing1 lian2 。
- yang3 guan1 xian1 sheng4 ， ben3 tong2 yi2 xing4 。
- zi4 shi3 shi1 yang3 ， sui4 zhong1 shi1 zheng4 。
- qi4 huo4 za2 zhi1 ， nei4 yu4 bi4 yi1 。
- guan1 huo4 bu4 si1 ， wai4 yin3 yuan3 er2 。
- meng2 fan3 cheng2 shi1 ， bai2 fan3 bian4 hei1 。
- hei1 shui3 xi1 liu2 ， qing1 wei4 nan2 ge2 。
- jun1 zai4 jia1 ting2 ， xi2 ruo4 shao3 cheng2 。
- yi4 bi3 wu1 shi4 ， tong2 liu2 zhuo2 jing1 。
- wai4 yin3 nei4 yu4 ， yong3 jue2 wu4 shu2 。
- meng2 yang3 yi2 shen1 ， jian4 xi2 yi2 shu2 。
- jun4 fa1 er3 yuan2 ， ru2 fa1 meng2 ran2 。
- fang4 hu1 si4 hai3 ， bo1 tao1 ji4 tian1 。
- xue2 you3 yuan2 wei3 ， hai3 ke3 zhi4 yi3 。
- suo3 bu4 ran2 zhe3 ， you3 ru2 bai2 shui3 。

## 注释

## 译文

## 赏析
