---
id: su-shi-wang-zai-dong-wu-yu-ren-wang-fan-zuo-can-zi-yun-shi-si-shou-jin-huang-lu-b7242548
title: 往在东武与人往反作粲字韵诗四首今黄鲁直亦次韵见寄复和答之
titlePinyin: wang3 zai4 dong1 wu3 yu3 ren2 wang3 fan3 zuo4 can4 zi4 yun4 shi1 si4 shou3 jin1 huang2 lu3 zhi2 yi4 ci4 yun4 jian4 ji4 fu4 he2 da2 zhi1
titleSlug: wang-zai-dong-wu-yu-ren-wang-fan-zuo-can-zi-yun-shi-si-shou-jin-huang-lu-b7242548
author: 苏轼
authorPinyin: su1 shi4
authorSlug: su-shi
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 苻坚破荆州，止获一人半。
- 中郎老不遇，但喜识元叹。
- 我今独何幸，文字厌奇玩。
- 又得天下才，相从百忧散。
- 阴求我辈人，规作林泉伴。
- 宁当待垂老，仓卒收一旦。
- 不见梁伯鸾，空对孟光案。
- 才难不其然，妇女厕周乱。
- 世岂无作者，于我如既盥。
- 独喜诵君诗，咸韶音节缓。
- 夜光一已多，矧获累累贯。
- 相思君欲瘦，不往我真懦。
- 吾侪眷微禄，寒夜把寸炭。
- 何时定相过，径就我乎馆。
- 飘然东南去，江水清且暖。
- 相与访名山，微言师忍粲。

## 拼音
- fu2 jian1 po4 jing1 zhou1 ， zhi3 huo4 yi4 ren2 ban4 。
- zhong1 lang2 lao3 bu2 yu4 ， dan4 xi3 shi2 yuan2 tan4 。
- wo3 jin1 du2 he2 xing4 ， wen2 zi4 yan4 qi2 wan2 。
- you4 de2 tian1 xia4 cai2 ， xiang1 cong2 bai3 you1 san4 。
- yin1 qiu2 wo3 bei4 ren2 ， gui1 zuo4 lin2 quan2 ban4 。
- ning2 dang1 dai4 chui2 lao3 ， cang1 cu4 shou1 yi2 dan4 。
- bu2 jian4 liang2 bo2 luan2 ， kong1 dui4 meng4 guang1 an4 。
- cai2 nan2 bu4 qi2 ran2 ， fu4 nü3 ce4 zhou1 luan4 。
- shi4 qi3 wu2 zuo4 zhe3 ， yu2 wo3 ru2 ji4 guan4 。
- du2 xi3 song4 jun1 shi1 ， xian2 shao2 yin1 jie2 huan3 。
- ye4 guang1 yi4 yi3 duo1 ， shen3 huo4 lei4 lei4 guan4 。
- xiang1 si1 jun1 yu4 shou4 ， bu4 wang3 wo3 zhen1 nuo4 。
- wu2 chai2 juan4 wei1 lu4 ， han2 ye4 ba3 cun4 tan4 。
- he2 shi2 ding4 xiang1 guo4 ， jing4 jiu4 wo3 hu1 guan3 。
- piao1 ran2 dong1 nan2 qu4 ， jiang1 shui3 qing1 qie3 nuan3 。
- xiang1 yu3 fang3 ming2 shan1 ， wei1 yan2 shi1 ren3 can4 。

## 注释

## 译文

## 赏析
