---
title: 寒山
---
寒山，不知何许人，居天台唐兴县寒岩。时往还国清寺，以桦皮为冠，布裘弊履，或长廊唱咏，或村墅歌啸，人莫识之。闾丘胤宦丹丘，临行，遇丰干师，言从天台来，闾丘问彼地有何贤堪师。师曰：“寒山文殊，拾得普贤，在国清寺库院厨中著火。”闾丘到官三日，亲往寺中，见二人，便礼拜。二人大笑曰：“丰干饶舌，饶舌，阿弥不识，礼我何为？”即走出寺，归寒岩，寒山子入穴而去，其穴自合。尝于竹木石壁书诗，幷村墅屋壁所写文句三百余首。今编诗一卷。
