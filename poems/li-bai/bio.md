---
title: 李白
---
李白，字太白，陇西成纪人，凉武昭王暠九世孙。或曰山东人，或曰蜀人。白少有逸才，志气宏放，飘然有超世之心。初隐岷山，益州长史苏颋见而异之曰：“是子天才英特，可比相如。”天宝初，至长安，往见贺知章。知章见其文，叹曰：“子谪仙人也。”言于明皇，召见金銮殿，奏颂一篇。帝赐食，亲为调羹。有诏供奉翰林，白犹与酒徒饮于巿。帝坐沈香亭子，意有所感，欲得白为乐章，召入，而白已醉。左右以水颒面，稍解，援笔成文，婉丽精切。帝爱其才，数宴见。白常侍帝，醉，使高力士脱𫖇。力士素贵，耻之，摘其诗以激杨贵妃。帝欲官白，妃輙沮止。白自知不为亲近所容，恳求还山。帝赐金放还，乃浪迹江湖，终日沈饮。永王璘都督江陵，辟为僚佐。璘谋乱，兵败，白坐长流夜郎，会赦得还。族人阳冰为当涂令，白往依之。代宗立，以左拾遗召，而白已卒。文宗时，诏以白歌诗、裴旻劒舞、张旭草书为三绝云。集三十卷，今编诗二十五卷。
