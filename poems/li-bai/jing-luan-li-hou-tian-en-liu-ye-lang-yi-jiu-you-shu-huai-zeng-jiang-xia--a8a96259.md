---
id: li-bai-jing-luan-li-hou-tian-en-liu-ye-lang-yi-jiu-you-shu-huai-zeng-jiang-xia--a8a96259
title: 经乱离后天恩流夜郎忆旧游书怀赠江夏韦太守良宰
titlePinyin: jing1 luan4 li2 hou4 tian1 en1 liu2 ye4 lang2 yi4 jiu4 you2 shu1 huai2 zeng4 jiang1 xia4 wei2 tai4 shou3 liang2 zai3
titleSlug: jing-luan-li-hou-tian-en-liu-ye-lang-yi-jiu-you-shu-huai-zeng-jiang-xia--a8a96259
author: 李白
authorPinyin: li3 bai2
authorSlug: li-bai
dynasty: 唐代
dynastyPinyin: tang2
dynastySlug: tang
tags:
  - 诗词
---
## 正文
- 天上白玉京，十二楼五城。仙人抚我顶，结发受长生。
- 误逐世间乐，颇穷理乱情。九十六圣君，浮云挂空名。
- 天地赌一掷，未能忘战争。试涉霸王略，将期轩冕荣。
- 时命乃大谬，弃之海上行。学剑翻自哂，为文竟何成。
- 剑非万人敌，文窃四海声。儿戏不足道，五噫出西京。
- 临当欲去时，慷慨泪沾缨。叹君倜傥才，标举冠群英。
- 开筵引祖帐，慰此远徂征。鞍马若浮云，送余骠骑亭。
- 歌钟不尽意，白日落昆明。十月到幽州，戈鋋若罗星。
- 君王弃北海，扫地借长鲸。呼吸走百川，燕然可摧倾。
- 心知不得语，却欲栖蓬瀛。弯弧惧天狼，挟矢不敢张。
- 揽涕黄金台，呼天哭昭王。无人贵骏骨，𫘧耳空腾骧。
- 乐毅倘再生，于今亦奔亡。蹉跎不得意，驱马还贵乡。
- 逢君听弦歌，肃穆坐华堂。百里独太古，陶然卧羲皇。
- 征乐昌乐馆，开筵列壶觞。贤豪间青娥，对烛俨成行。
- 醉舞纷绮席，清歌绕飞梁。欢娱未终朝，秩满归咸阳。
- 祖道拥万人，供帐遥相望。一别隔千里，荣枯异炎凉。
- 炎凉几度改，九土中横溃。汉甲连胡兵，沙尘暗云海。
- 草木摇杀气，星辰无光彩。白骨成丘山，苍生竟何罪。
- 函关壮帝居，国命悬哥舒。长戟三十万，开门纳凶渠。
- 公卿如犬羊，忠谠醢与菹。二圣出游豫，两京遂丘墟。
- 帝子许专征，秉旄控强楚。节制非桓文，军师拥熊虎。
- 人心失去就，贼势腾风雨。惟君固房陵，诚节冠终古。
- 仆卧香炉顶，餐霞漱瑶泉。门开九江转，枕下五湖连。
- 半夜水军来，浔阳满旌旃。空名适自误，迫胁上楼船。
- 徒赐五百金，弃之若浮烟。辞官不受赏，翻谪夜郎天。
- 夜郎万里道，西上令人老。扫荡六合清，仍为负霜草。
- 日月无偏照，何由诉苍昊。良牧称神明，深仁恤交道。
- 一忝青云客，三登黄鹤楼。顾惭祢处士，虚对鹦鹉洲。
- 樊山霸气尽，寥落天地秋。江带峨眉雪，川横三峡流。
- 万舸此中来，连帆过扬州。送此万里目，旷然散我愁。
- 纱窗倚天开，水树绿如发。窥日畏衔山，促酒喜得月。
- 吴娃与越艳，窈窕夸铅红。呼来上云梯，含笑出帘栊。
- 对客小垂手，罗衣舞春风。宾跪请休息，主人情未极。
- 览君荆山作，江鲍堪动色。清水出芙蓉，天然去雕饰。
- 逸兴横素襟，无时不招寻。朱门拥虎士，列戟何森森。
- 剪凿竹石开，萦流涨清深。登台坐水阁，吐论多英音。
- 片辞贵白璧，一诺轻黄金。谓我不愧君，青鸟明丹心。
- 五色云间鹊，飞鸣天上来。传闻赦书至，却放夜郎回。
- 暖气变寒谷，炎烟生死灰。君登凤池去，忽弃贾生才。
- 桀犬尚吠尧，匈奴笑千秋。中夜四五叹，常为大国忧。
- 旌旆夹两山，黄河当中流。连鸡不得进，饮马空夷犹。
- 安得羿善射，一箭落旄头。

## 拼音
- tian1 shang4 bai2 yu4 jing1 ， shi2 er4 lou2 wu3 cheng2 。 xian1 ren2 fu3 wo3 ding3 ， jie2 fa4 shou4 chang2 sheng1 。
- wu4 zhu2 shi4 jian1 le4 ， po1 qiong2 li3 luan4 qing2 。 jiu3 shi2 liu4 sheng4 jun1 ， fu2 yun2 gua4 kong1 ming2 。
- tian1 di4 du3 yi2 zhi4 ， wei4 neng2 wang4 zhan4 zheng1 。 shi4 she4 ba4 wang2 lüe4 ， jiang1 qi1 xuan1 mian3 rong2 。
- shi2 ming4 nai3 da4 miu4 ， qi4 zhi1 hai3 shang4 xing2 。 xue2 jian4 fan1 zi4 shen3 ， wei4 wen2 jing4 he2 cheng2 。
- jian4 fei1 wan4 ren2 di2 ， wen2 qie4 si4 hai3 sheng1 。 er2 xi4 bu4 zu2 dao4 ， wu3 yi1 chu1 xi1 jing1 。
- lin2 dang1 yu4 qu4 shi2 ， kang1 kai3 lei4 zhan1 ying1 。 tan4 jun1 ti4 tang3 cai2 ， biao1 ju3 guan1 qun2 ying1 。
- kai1 yan2 yin3 zu3 zhang4 ， wei4 ci3 yuan3 cu2 zheng1 。 an1 ma3 ruo4 fu2 yun2 ， song4 yu2 piao4 qi2 ting2 。
- ge1 zhong1 bu2 jin4 yi4 ， bai2 ri4 luo4 kun1 ming2 。 shi2 yue4 dao4 you1 zhou1 ， ge1 chan2 ruo4 luo2 xing1 。
- jun1 wang2 qi4 bei3 hai3 ， sao3 di4 jie4 chang2 jing1 。 hu1 xi1 zou3 bai3 chuan1 ， yan4 ran2 ke3 cui1 qing1 。
- xin1 zhi1 bu4 de2 yu3 ， que4 yu4 qi1 peng2 ying2 。 wan1 hu2 ju4 tian1 lang2 ， xie2 shi3 bu4 gan3 zhang1 。
- lan3 ti4 huang2 jin1 tai2 ， hu1 tian1 ku1 zhao1 wang2 。 wu2 ren2 gui4 jun4 gu3 ， lu4 er3 kong1 teng2 xiang1 。
- le4 yi4 tang3 zai4 sheng1 ， yu2 jin1 yi4 ben1 wang2 。 cuo1 tuo2 bu4 de2 yi4 ， qu1 ma3 hai2 gui4 xiang1 。
- feng2 jun1 ting1 xian2 ge1 ， su4 mu4 zuo4 hua2 tang2 。 bai3 li3 du2 tai4 gu3 ， tao2 ran2 wo4 xi1 huang2 。
- zheng1 le4 chang1 le4 guan3 ， kai1 yan2 lie4 hu2 shang1 。 xian2 hao2 jian1 qing1 e2 ， dui4 zhu2 yan3 cheng2 xing2 。
- zui4 wu3 fen1 qi3 xi2 ， qing1 ge1 rao4 fei1 liang2 。 huan1 yu2 wei4 zhong1 chao2 ， zhi4 man3 gui1 xian2 yang2 。
- zu3 dao4 yong1 wan4 ren2 ， gong4 zhang4 yao2 xiang1 wang4 。 yi4 bie2 ge2 qian1 li3 ， rong2 ku1 yi4 yan2 liang2 。
- yan2 liang2 ji3 du4 gai3 ， jiu3 tu3 zhong1 heng2 kui4 。 han4 jia3 lian2 hu2 bing1 ， sha1 chen2 an4 yun2 hai3 。
- cao3 mu4 yao2 sha1 qi4 ， xing1 chen2 wu2 guang1 cai3 。 bai2 gu3 cheng2 qiu1 shan1 ， cang1 sheng1 jing4 he2 zui4 。
- han2 guan1 zhuang4 di4 ju1 ， guo2 ming4 xuan2 ge1 shu1 。 chang2 ji3 san1 shi2 wan4 ， kai1 men2 na4 xiong1 qu2 。
- gong1 qing1 ru2 quan3 yang2 ， zhong1 dang3 hai3 yu3 zu1 。 er4 sheng4 chu1 you2 yu4 ， liang3 jing1 sui4 qiu1 xu1 。
- di4 zi3 xu3 zhuan1 zheng1 ， bing3 mao2 kong4 qiang2 chu3 。 jie2 zhi4 fei1 huan2 wen2 ， jun1 shi1 yong1 xiong2 hu3 。
- ren2 xin1 shi1 qu4 jiu4 ， zei2 shi4 teng2 feng1 yu3 。 wei2 jun1 gu4 fang2 ling2 ， cheng2 jie2 guan1 zhong1 gu3 。
- pu2 wo4 xiang1 lu2 ding3 ， can1 xia2 shu4 yao2 quan2 。 men2 kai1 jiu3 jiang1 zhuan3 ， zhen3 xia4 wu3 hu2 lian2 。
- ban4 ye4 shui3 jun1 lai2 ， xun2 yang2 man3 jing1 zhan1 。 kong1 ming2 shi4 zi4 wu4 ， po4 xie2 shang4 lou2 chuan2 。
- tu2 ci4 wu3 bai3 jin1 ， qi4 zhi1 ruo4 fu2 yan1 。 ci2 guan1 bu2 shou4 shang3 ， fan1 zhe2 ye4 lang2 tian1 。
- ye4 lang2 wan4 li3 dao4 ， xi1 shang4 ling4 ren2 lao3 。 sao3 dang4 liu4 he2 qing1 ， reng2 wei4 fu4 shuang1 cao3 。
- ri4 yue4 wu2 pian1 zhao4 ， he2 you2 su4 cang1 hao4 。 liang2 mu4 cheng1 shen2 ming2 ， shen1 ren2 xu4 jiao1 dao4 。
- yi4 tian3 qing1 yun2 ke4 ， san1 deng1 huang2 he4 lou2 。 gu4 can2 mi2 chu3 shi4 ， xu1 dui4 ying1 wu3 zhou1 。
- fan2 shan1 ba4 qi4 jin4 ， liao2 luo4 tian1 di4 qiu1 。 jiang1 dai4 e2 mei2 xue3 ， chuan1 heng2 san1 xia2 liu2 。
- wan4 ge3 ci3 zhong1 lai2 ， lian2 fan1 guo4 yang2 zhou1 。 song4 ci3 wan4 li3 mu4 ， kuang4 ran2 san4 wo3 chou2 。
- sha1 chuang1 yi3 tian1 kai1 ， shui3 shu4 lü4 ru2 fa1 。 kui1 ri4 wei4 xian2 shan1 ， cu4 jiu3 xi3 de2 yue4 。
- wu2 wa2 yu3 yue4 yan4 ， yao3 tiao3 kua1 qian1 hong2 。 hu1 lai2 shang4 yun2 ti1 ， han2 xiao4 chu1 lian2 long2 。
- dui4 ke4 xiao3 chui2 shou3 ， luo2 yi1 wu3 chun1 feng1 。 bin1 gui4 qing3 xiu1 xi0 ， zhu3 ren2 qing2 wei4 ji2 。
- lan3 jun1 jing1 shan1 zuo4 ， jiang1 bao4 kan1 dong4 se4 。 qing1 shui3 chu1 fu2 rong2 ， tian1 ran2 qu4 diao1 shi4 。
- yi4 xing1 heng2 su4 jin1 ， wu2 shi2 bu4 zhao1 xun2 。 zhu1 men2 yong1 hu3 shi4 ， lie4 ji3 he2 sen1 sen1 。
- jian3 zao2 zhu2 shi2 kai1 ， ying2 liu2 zhang3 qing1 shen1 。 deng1 tai2 zuo4 shui3 ge2 ， tu3 lun4 duo1 ying1 yin1 。
- pian4 ci2 gui4 bai2 bi4 ， yi2 nuo4 qing1 huang2 jin1 。 wei4 wo3 bu2 kui4 jun1 ， qing1 niao3 ming2 dan1 xin1 。
- wu3 se4 yun2 jian1 que4 ， fei1 ming2 tian1 shang4 lai2 。 chuan2 wen2 she4 shu1 zhi4 ， que4 fang4 ye4 lang2 hui2 。
- nuan3 qi4 bian4 han2 gu3 ， yan2 yan1 sheng1 si3 hui1 。 jun1 deng1 feng4 chi2 qu4 ， hu1 qi4 jia3 sheng1 cai2 。
- jie2 quan3 shang4 fei4 yao2 ， xiong1 nu2 xiao4 qian1 qiu1 。 zhong1 ye4 si4 wu3 tan4 ， chang2 wei4 da4 guo2 you1 。
- jing1 pei4 jia2 liang3 shan1 ， huang2 he2 dang1 zhong1 liu2 。 lian2 ji1 bu4 de2 jin4 ， yin3 ma3 kong1 yi2 you2 。
- an1 de2 yi4 shan4 she4 ， yi2 jian4 luo4 mao2 tou2 。

## 注释

## 译文

## 赏析
