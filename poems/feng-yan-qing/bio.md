---
title: 封彦卿
---
会昌季年，武宗大翦释氏，巾其徒且数万人，民隶其居，容貌于土木者沈诸水，言词于纸素者烈诸火，分命御史乘驲走天下，察敢隐匿者罪之。由是天下名祠珍宇，毁撤如扫。天子建号之初，雪释氏之不可废也，诏徐复之，而自湖已南，远人畏法，不能酌朝廷之体，前时焚撤书像，殆无遗者，故虽明命复许创立，莫能得其书。道林寺，湘川之胜游也，有释疏言，警辨有谋，独曰：“太原府国家旧都，多释祠，我闻其帅司空范阳公，天下仁人，我第往求释氏遗文，以惠湘川之人，宜其听我而助成之矣。”即杖而北游，既上谒军门，范阳公果诺之，因四求散逸不成蕴帙者，至释祠而不见焚而副剩者，又命讲丐以补缮缺漏者。未几，凡得释经五千四十八卷，以大中九年秋八月，辇自河东而归于湘焉。喜释氏之助世，既言之矣。向非我君洞察理源，其何能复立之，即既立之，且亡其书，非有疏言识远而诚坚，孰克洪之耶？吾嘉疏言，奉君之令，演释之宗，不惮寒暑之勤，德及远人，为叙其事，且赠以诗。
