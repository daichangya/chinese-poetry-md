---
id: bai-ju-yi-pei-shi-zhong-jin-gong-yi-ji-xian-lin-ting-ji-shi-shi-san-shi-liu-yun-ji-8ae39e88
title: 裴侍中晋公以集贤林亭即事诗三十六韵见赠猥蒙征和才拙词繁輙广为五百言以伸酬献
titlePinyin: pei2 shi4 zhong1 jin4 gong1 yi3 ji2 xian2 lin2 ting2 ji2 shi4 shi1 san1 shi2 liu4 yun4 jian4 zeng4 wei3 meng2 zheng1 he2 cai2 zhuo1 ci2 fan2 zhe2 guang3 wei4 wu3 bai3 yan2 yi3 shen1 chou2 xian4
titleSlug: pei-shi-zhong-jin-gong-yi-ji-xian-lin-ting-ji-shi-shi-san-shi-liu-yun-ji-8ae39e88
author: 白居易
authorPinyin: bai2 ju1 yi4
authorSlug: bai-ju-yi
dynasty: 唐代
dynastyPinyin: tang2
dynastySlug: tang
tags:
  - 诗词
---
## 正文
- 三江路千里，五湖天一涯。
- 何如集贤第，中有平津池。
- 池胜主见觉，景新人未知。
- 竹森翠琅玕，水深洞琉璃。
- 水竹以为质，质立而文随。
- 文之者何人，公来亲指麾。
- 疏凿出人意，结构得地宜。
- 灵襟一搜索，胜概无遁遗。
- 因下张沼沚，依高筑阶基。
- 嵩峰见数片，伊水分一支。
- 南溪修且直，长波碧逶迤。
- 北馆壮复丽，倒影红参差。
- 东岛号晨光，杲曜迎朝曦。
- 西岭名夕阳，杳暧留落晖。
- 前有水心亭，动荡架涟漪。
- 后有开阖堂，寒温变天时。
- 幽泉镜泓澄，怪石山欹危。
- 春葩雪漠漠，夏果珠离离。
- 主人命方舟，宛在水中坻。
- 亲宾次第至，酒乐前后施。
- 解缆始登泛，山游仍水嬉。
- 沿洄无滞碍，向背穷幽奇。
- 瞥过远桥下，飘旋深涧陲。
- 管弦去缥缈，罗绮来霏微。
- 櫂风逐舞回，梁尘随歌飞。
- 宴余日云暮，醉客未放归。
- 高声索彩牋，大笑催金巵。
- 唱和笔走疾，问荅桮行迟。
- 一咏清两耳，一酣畅四肢。
- 主客忘贵贱，不知俱是谁。
- 客有诗魔者，吟哦不知疲。
- 乞公残纸墨，一扫狂歌词。
- 维云社稷臣，赫赫文武姿。
- 十授丞相印，五建大将旗。
- 四朝致勋华，一身冠臯夔。
- 去年才七十，决赴悬车期。
- 公志不可夺，君恩亦难希。
- 从容就中道，俛僶来保厘。
- 貂蝉虽未脱，鸾皇已不羁。
- 历征今与古，独步无等夷。
- 陆贾功业少，二疏官秩卑。
- 乘舟范蠡惧，辟谷留侯饥。
- 岂若公今日，身安家国肥。
- 羊祜在汉南，空留岘首碑。
- 柳恽在江南，祗赋汀洲诗。
- 谢安入东山，但说携蛾眉。
- 山简醉高阳，唯闻倒接䍠。
- 岂如公今日，余力兼有之。
- 愿公寿如山，安乐长在兹。
- 愿我比蒲稗，永得相因依。

## 拼音
- san1 jiang1 lu4 qian1 li3 ， wu3 hu2 tian1 yi4 ya2 。
- he2 ru2 ji2 xian2 di4 ， zhong1 you3 ping2 jin1 chi2 。
- chi2 sheng4 zhu3 jian4 jue2 ， jing3 xin1 ren2 wei4 zhi1 。
- zhu2 sen1 cui4 lang2 gan1 ， shui3 shen1 dong4 liu2 li2 。
- shui3 zhu2 yi3 wei2 zhi4 ， zhi4 li4 er2 wen2 sui2 。
- wen2 zhi1 zhe3 he2 ren2 ， gong1 lai2 qin1 zhi3 hui1 。
- shu1 zao2 chu1 ren2 yi4 ， jie2 gou4 de2 di4 yi2 。
- ling2 jin1 yi4 sou1 suo3 ， sheng4 gai4 wu2 dun4 yi2 。
- yin1 xia4 zhang1 zhao3 zhi3 ， yi1 gao1 zhu4 jie1 ji1 。
- song1 feng1 jian4 shu4 pian4 ， yi1 shui3 fen4 yi4 zhi1 。
- nan2 xi1 xiu1 qie3 zhi2 ， chang2 bo1 bi4 wei1 yi2 。
- bei3 guan3 zhuang4 fu4 li4 ， dao3 ying3 hong2 cen1 ci1 。
- dong1 dao3 hao4 chen2 guang1 ， gao3 yao4 ying2 chao2 xi1 。
- xi1 ling3 ming2 xi1 yang2 ， yao3 ai4 liu2 luo4 hui1 。
- qian2 you3 shui3 xin1 ting2 ， dong4 dang4 jia4 lian2 yi1 。
- hou4 you3 kai1 he2 tang2 ， han2 wen1 bian4 tian1 shi2 。
- you1 quan2 jing4 hong2 cheng2 ， guai4 shi2 shan1 qi1 wei1 。
- chun1 pa1 xue3 mo4 mo4 ， xia4 guo3 zhu1 li2 li2 。
- zhu3 ren2 ming4 fang1 zhou1 ， wan3 zai4 shui3 zhong1 di3 。
- qin1 bin1 ci4 di4 zhi4 ， jiu3 le4 qian2 hou4 shi1 。
- jie3 lan3 shi3 deng1 fan4 ， shan1 you2 reng2 shui3 xi1 。
- yan2 hui2 wu2 zhi4 ai4 ， xiang4 bei4 qiong2 you1 qi2 。
- pie1 guo4 yuan3 qiao2 xia4 ， piao1 xuan2 shen1 jian4 chui2 。
- guan3 xian2 qu4 piao1 miao3 ， luo2 qi3 lai2 fei1 wei1 。
- zhao4 feng1 zhu2 wu3 hui2 ， liang2 chen2 sui2 ge1 fei1 。
- yan4 yu2 ri4 yun2 mu4 ， zui4 ke4 wei4 fang4 gui1 。
- gao1 sheng1 suo3 cai3 jian1 ， da4 xiao4 cui1 jin1 zhi1 。
- chang4 he4 bi3 zou3 ji2 ， wen4 da2 bei1 xing2 chi2 。
- yi4 yong3 qing1 liang3 er3 ， yi4 han1 chang4 si4 zhi1 。
- zhu3 ke4 wang4 gui4 jian4 ， bu4 zhi1 ju4 shi4 shui2 。
- ke4 you3 shi1 mo2 zhe3 ， yin2 e2 bu4 zhi1 pi2 。
- qi3 gong1 can2 zhi3 mo4 ， yi4 sao3 kuang2 ge1 ci2 。
- wei2 yun2 she4 ji4 chen2 ， he4 he4 wen2 wu3 zi1 。
- shi2 shou4 cheng2 xiang4 yin4 ， wu3 jian4 da4 jiang4 qi2 。
- si4 chao2 zhi4 xun1 hua2 ， yi4 shen1 guan1 gao1 kui2 。
- qu4 nian2 cai2 qi1 shi2 ， jue2 fu4 xuan2 che1 qi1 。
- gong1 zhi4 bu4 ke3 duo2 ， jun1 en1 yi4 nan2 xi1 。
- cong2 rong2 jiu4 zhong1 dao4 ， fu3 min3 lai2 bao3 li2 。
- diao1 chan2 sui1 wei4 tuo1 ， luan2 huang2 yi3 bu4 ji1 。
- li4 zheng1 jin1 yu3 gu3 ， du2 bu4 wu2 deng3 yi2 。
- lu4 jia3 gong1 ye4 shao3 ， er4 shu1 guan1 zhi4 bei1 。
- cheng2 zhou1 fan4 li2 ju4 ， bi4 gu3 liu2 hou2 ji1 。
- qi3 ruo4 gong1 jin1 ri4 ， shen1 an1 jia1 guo2 fei2 。
- yang2 hu4 zai4 han4 nan2 ， kong1 liu2 xian4 shou3 bei1 。
- liu3 yun4 zai4 jiang1 nan2 ， zhi1 fu4 ting1 zhou1 shi1 。
- xie4 an1 ru4 dong1 shan1 ， dan4 shuo1 xie2 e2 mei2 。
- shan1 jian3 zui4 gao1 yang2 ， wei2 wen2 dao3 jie1 䍠 。
- qi3 ru2 gong1 jin1 ri4 ， yu2 li4 jian1 you3 zhi1 。
- yuan4 gong1 shou4 ru2 shan1 ， an1 le4 chang2 zai4 zi1 。
- yuan4 wo3 bi3 pu2 bai4 ， yong3 de2 xiang1 yin1 yi1 。

## 注释

## 译文

## 赏析
