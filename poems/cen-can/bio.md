---
title: 岑参
---
岑参，南阳人，文本之后。少孤贫，笃学，登天宝三载进士第。由率府参军累官右补阙，论斥权佞，改起居郎，寻出为虢州长史，复入为太子中允。代宗总戎陕服，委以书奏之任，由库部郎出刺嘉州。杜鸿渐镇西川，表为从事，以职方郎兼侍御史领幕职。使罢，流寓不还，遂终于蜀。参诗辞意清切，迥拔孤秀，多出佳境；每一篇出，人竞传写，比之吴均、何逊焉。集八卷，今编四卷。
