---
title: 上官昭容
---
昭容名婉儿，西台侍郎仪之孙。天后时，配入掖庭。天性韶警，善文章，年十四，后召见。自通天以来，内掌诏令。中宗即位，大被信任，进拜昭容，劝帝侈大书馆，增学士员，引大臣名儒充选。数赐宴，赋诗，君臣赓和。婉儿常代帝及后长宁、安乐二主，众篇竝作，词旨益新。又差第群臣所赋，赐金爵，故朝廷靡然成风。当时属辞者，大抵虽浮艳，然皆有可观，婉儿力也。临淄王兵起，被诛。开元初，裒次其文章，诏张说题篇，集二十卷，今失传，存诗三十二篇。
