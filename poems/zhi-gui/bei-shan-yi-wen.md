---
id: zhi-gui-bei-shan-yi-wen
title: 北山移文
titlePinyin: bei3 shan1 yi2 wen2
titleSlug: bei-shan-yi-wen
author: 稚珪
authorPinyin: zhi4 gui1
authorSlug: zhi-gui
dynasty: 南北朝
dynastyPinyin: nan2 bei3 chao2
dynastySlug: nan-bei-chao
tags:
  - 蒙学
  - 古文观止
  - 卷七・六朝唐文
---
## 正文
- 钟山之英，草堂之灵，驰烟驿路，勒移山庭：
- 夫以耿介拔俗之标，萧洒出尘之想，度白雪以方洁，干青云而直上，吾方知之矣。
- 若其亭亭物表，皎皎霞外，芥千金而不眄，屣万乘其如脱，闻凤吹于洛浦，值薪歌于延濑，固亦有焉。
- 岂期终始参差，苍黄翻覆，泪翟子之悲，恸朱公之哭。乍回迹以心染，或先贞而后黩，何其谬哉！呜呼，尚生不存，仲氏既往，山阿寂寥，千载谁赏！
- 世有周子，隽俗之士，既文既博，亦玄亦史。然而学遁东鲁，习隐南郭，偶吹草堂，滥巾北岳。诱我松桂，欺我云壑。虽假容于江皋，乃缨情于好爵。
- 其始至也，将欲排巢父，拉许由，傲百氏，蔑王侯。风情张日，霜气横秋。或叹幽人长往，或怨王孙不游。谈空空于释部，核玄玄于道流，务光何足比，涓子不能俦。
- 及其鸣驺入谷，鹤书赴陇，形驰魄散，志变神动。尔乃眉轩席次，袂耸筵上，焚芰制而裂荷衣，抗尘容而走俗状。风云凄其带愤，石泉咽而下怆，望林峦而有失，顾草木而如丧。
- 至其钮金章，绾墨绶，跨属城之雄，冠百里之首。张英风于海甸，驰妙誉于浙右。道帙长摈，法筵久埋。敲扑喧嚣犯其虑，牒诉倥偬装其怀。琴歌既断，酒赋无续，常绸缪于结课，每纷纶于折狱，笼张赵于往图，架卓鲁于前箓，希踪三辅豪，驰声九州牧。
- 使我高霞孤映，明月独举，青松落阴，白云谁侣？磵户摧绝无与归，石径荒凉徒延伫。至于还飙入幕，写雾出楹，蕙帐空兮夜鹤怨，山人去兮晓猨惊。昔闻投簪逸海岸，今见解兰缚尘缨。于是南岳献嘲，北陇腾笑，列壑争讥，攒峰竦诮。慨游子之我欺，悲无人以赴吊。
- 故其林惭无尽，涧愧不歇，秋桂遣风，春萝罢月。骋西山之逸议，驰东皋之素谒。
- 今又促装下邑，浪栧上京，虽情殷于魏阙，或假步于山扃。岂可使芳杜厚颜，薜荔蒙耻，碧岭再辱，丹崖重滓，尘游躅于蕙路，污渌池以洗耳。宜扃岫幌，掩云关，敛轻雾，藏鸣湍。截来辕于谷口，杜妄辔于郊端。于是丛条瞋胆，叠颖怒魄。或飞柯以折轮，乍低枝而扫迹。请回俗士驾，为君谢逋客。

## 拼音
- zhong1 shan1 zhi1 ying1 ， cao3 tang2 zhi1 ling2 ， chi2 yan1 yi4 lu4 ， le4 yi2 shan1 ting2 ：
- fu1 yi3 geng3 jie4 ba2 su2 zhi1 biao1 ， xiao1 sa3 chu1 chen2 zhi1 xiang3 ， du4 bai2 xue3 yi3 fang1 jie2 ， gan1 qing1 yun2 er2 zhi2 shang4 ， wu2 fang1 zhi1 zhi1 yi3 。
- ruo4 qi2 ting2 ting2 wu4 biao3 ， jiao3 jiao3 xia2 wai4 ， jie4 qian1 jin1 er2 bu4 mian3 ， xi3 wan4 cheng2 qi2 ru2 tuo1 ， wen2 feng4 chui1 yu2 luo4 pu3 ， zhi2 xin1 ge1 yu2 yan2 lai4 ， gu4 yi4 you3 yan1 。
- qi3 qi1 zhong1 shi3 cen1 ci1 ， cang1 huang2 fan1 fu4 ， lei4 zhai2 zi3 zhi1 bei1 ， tong4 zhu1 gong1 zhi1 ku1 。 zha4 hui2 ji4 yi3 xin1 ran3 ， huo4 xian1 zhen1 er2 hou4 du2 ， he2 qi2 miu4 zai1 ！ wu1 hu1 ， shang4 sheng1 bu4 cun2 ， zhong4 shi4 ji4 wang3 ， shan1 a1 ji4 liao2 ， qian1 zai3 shui2 shang3 ！
- shi4 you3 zhou1 zi3 ， jun4 su2 zhi1 shi4 ， ji4 wen2 ji4 bo2 ， yi4 xuan2 yi4 shi3 。 ran2 er2 xue2 dun4 dong1 lu3 ， xi2 yin3 nan2 guo1 ， ou3 chui1 cao3 tang2 ， lan4 jin1 bei3 yue4 。 you4 wo3 song1 gui4 ， qi1 wo3 yun2 he4 。 sui1 jia3 rong2 yu2 jiang1 gao1 ， nai3 ying1 qing2 yu2 hao3 jue2 。
- qi2 shi3 zhi4 ye3 ， jiang1 yu4 pai2 chao2 fu4 ， la1 xu3 you2 ， ao4 bai3 shi4 ， mie4 wang2 hou2 。 feng1 qing2 zhang1 ri4 ， shuang1 qi4 heng2 qiu1 。 huo4 tan4 you1 ren2 chang2 wang3 ， huo4 yuan4 wang2 sun1 bu4 you2 。 tan2 kong1 kong1 yu2 shi4 bu4 ， he2 xuan2 xuan2 yu2 dao4 liu2 ， wu4 guang1 he2 zu2 bi3 ， juan1 zi3 bu4 neng2 chou2 。
- ji2 qi2 ming2 zou1 ru4 gu3 ， he4 shu1 fu4 long3 ， xing2 chi2 po4 san4 ， zhi4 bian4 shen2 dong4 。 er3 nai3 mei2 xuan1 xi2 ci4 ， mei4 song3 yan2 shang4 ， fen2 ji4 zhi4 er2 lie4 he2 yi1 ， kang4 chen2 rong2 er2 zou3 su2 zhuang4 。 feng1 yun2 qi1 qi2 dai4 fen4 ， shi2 quan2 yan4 er2 xia4 chuang4 ， wang4 lin2 luan2 er2 you3 shi1 ， gu4 cao3 mu4 er2 ru2 sang4 。
- zhi4 qi2 niu3 jin1 zhang1 ， wan3 mo4 shou4 ， kua4 shu3 cheng2 zhi1 xiong2 ， guan1 bai3 li3 zhi1 shou3 。 zhang1 ying1 feng1 yu2 hai3 dian4 ， chi2 miao4 yu4 yu2 zhe4 you4 。 dao4 zhi4 chang2 bin4 ， fa3 yan2 jiu3 mai2 。 qiao1 pu1 xuan1 ao2 fan4 qi2 lü4 ， die2 su4 kong3 zong3 zhuang1 qi2 huai2 。 qin2 ge1 ji4 duan4 ， jiu3 fu4 wu2 xu4 ， chang2 chou2 mou2 yu2 jie2 ke4 ， mei3 fen1 lun2 yu2 zhe2 yu4 ， long2 zhang1 zhao4 yu2 wang3 tu2 ， jia4 zhuo2 lu3 yu2 qian2 lu4 ， xi1 zong1 san1 fu3 hao2 ， chi2 sheng1 jiu3 zhou1 mu4 。
- shi3 wo3 gao1 xia2 gu1 ying4 ， ming2 yue4 du2 ju3 ， qing1 song1 luo4 yin1 ， bai2 yun2 shui2 lü3 ？ jian4 hu4 cui1 jue2 wu2 yu3 gui1 ， shi2 jing4 huang1 liang2 tu2 yan2 zhu4 。 zhi4 yu2 hai2 biao1 ru4 mu4 ， xie3 wu4 chu1 ying2 ， hui4 zhang4 kong1 xi1 ye4 he4 yuan4 ， shan1 ren2 qu4 xi1 xiao3 yuan2 jing1 。 xi1 wen2 tou2 zan1 yi4 hai3 an4 ， jin1 jian4 jie3 lan2 fu4 chen2 ying1 。 yu2 shi4 nan2 yue4 xian4 chao2 ， bei3 long3 teng2 xiao4 ， lie4 he4 zheng1 ji1 ， zan3 feng1 song3 qiao4 。 kai3 you2 zi3 zhi1 wo3 qi1 ， bei1 wu2 ren2 yi3 fu4 diao4 。
- gu4 qi2 lin2 can2 wu2 jin4 ， jian4 kui4 bu4 xie1 ， qiu1 gui4 qian3 feng1 ， chun1 luo2 ba4 yue4 。 cheng3 xi1 shan1 zhi1 yi4 yi4 ， chi2 dong1 gao1 zhi1 su4 ye4 。
- jin1 you4 cu4 zhuang1 xia4 yi4 ， lang4 yi4 shang4 jing1 ， sui1 qing2 yin1 yu2 wei4 que1 ， huo4 jia3 bu4 yu2 shan1 jiong1 。 qi3 ke3 shi3 fang1 du4 hou4 yan2 ， bi4 li4 meng2 chi3 ， bi4 ling3 zai4 ru3 ， dan1 ya2 zhong4 zi3 ， chen2 you2 zhu2 yu2 hui4 lu4 ， wu1 lu4 chi2 yi3 xi3 er3 。 yi2 jiong1 xiu4 huang3 ， yan3 yun2 guan1 ， lian3 qing1 wu4 ， cang2 ming2 tuan1 。 jie2 lai2 yuan2 yu2 gu3 kou3 ， du4 wang4 pei4 yu2 jiao1 duan1 。 yu2 shi4 cong2 tiao2 chen1 dan3 ， die2 ying3 nu4 po4 。 huo4 fei1 ke1 yi3 zhe2 lun2 ， zha4 di1 zhi1 er2 sao3 ji4 。 qing3 hui2 su2 shi4 jia4 ， wei4 jun1 xie4 bu1 ke4 。

## 注释

## 译文

## 赏析
