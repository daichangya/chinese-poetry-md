---
id: shi-liu-hou-lun
title: 留侯论
titlePinyin: liu2 hou2 lun4
titleSlug: liu-hou-lun
author: 轼
authorPinyin: shi4
authorSlug: shi
dynasty: 宋代
dynastyPinyin: song4 dai4
dynastySlug: song
tags:
  - 蒙学
  - 古文观止
  - 卷十・宋文
---
## 正文
- 古之所谓豪杰之士者，必有过人之节。人情有所不能忍者，匹夫见辱，拔剑而起，挺身而斗，此不足为勇也。天下有大勇者，卒然临之而不惊，无故加之而不怒。此其所挟持者甚大，而其志甚远也。
- 夫子房受书于圯上之老人也，其事甚怪；然亦安知其非秦之世，有隐君子者出而试之。观其所以微见其意者，皆圣贤相与警戒之义；而世不察，以为鬼物，亦已过矣。且其意不在书。
- 当韩之亡，秦之方盛也，以刀锯鼎镬待天下之士。其平居无罪夷灭者，不可胜数。虽有贲、育，无所复施。夫持法太急者，其锋不可犯，而其势未可乘。子房不忍忿忿之心，以匹夫之力而逞于一击之间；当此之时，子房之不死者，其间不能容发，盖亦已危矣。
- 千金之子，不死于盗贼，何者？其身之可爱，而盗贼之不足以死也。子房以盖世之才，不为伊尹、太公之谋，而特出于荆轲、聂政之计，以侥幸于不死，此圯上老人所为深惜者也。是故倨傲鲜腆而深折之。彼其能有所忍也，然后可以就大事，故曰：“孺子可教也。”
- 楚庄王伐郑，郑伯肉袒牵羊以逆；庄王曰：“其君能下人，必能信用其民矣。”遂舍之。勾践之困于会稽，而归臣妾于吴者，三年而不倦。且夫有报人之志，而不能下人者，是匹夫之刚也。夫老人者，以为子房才有余，而忧其度量之不足，故深折其少年刚锐之气，使之忍小忿而就大谋。何则？非有生平之素，卒然相遇于草野之间，而命以仆妾之役，油然而不怪者，此固秦皇之所不能惊，而项籍之所不能怒也。
- 观夫高祖之所以胜，而项籍之所以败者，在能忍与不能忍之间而已矣。项籍唯不能忍，是以百战百胜而轻用其锋；高祖忍之，养其全锋而待其弊，此子房教之也。当淮阴破齐而欲自王，高祖发怒，见于词色。由此观之，犹有刚强不忍之气，非子房其谁全之？
- 太史公疑子房以为魁梧奇伟，而其状貌乃如妇人女子，不称其志气。呜呼！此其所以为子房欤！

## 拼音
- gu3 zhi1 suo3 wei4 hao2 jie2 zhi1 shi4 zhe3 ， bi4 you3 guo4 ren2 zhi1 jie2 。 ren2 qing2 you3 suo3 bu4 neng2 ren3 zhe3 ， pi3 fu1 jian4 ru3 ， ba2 jian4 er2 qi3 ， ting3 shen1 er2 dou4 ， ci3 bu4 zu2 wei4 yong3 ye3 。 tian1 xia4 you3 da4 yong3 zhe3 ， zu2 ran2 lin2 zhi1 er2 bu4 jing1 ， wu2 gu4 jia1 zhi1 er2 bu2 nu4 。 ci3 qi2 suo3 xie2 chi2 zhe3 shen4 da4 ， er2 qi2 zhi4 shen4 yuan3 ye3 。
- fu1 zi3 fang2 shou4 shu1 yu2 yi2 shang4 zhi1 lao3 ren2 ye3 ， qi2 shi4 shen4 guai4 ； ran2 yi4 an1 zhi1 qi2 fei1 qin2 zhi1 shi4 ， you3 yin3 jun1 zi3 zhe3 chu1 er2 shi4 zhi1 。 guan1 qi2 suo3 yi3 wei1 jian4 qi2 yi4 zhe3 ， jie1 sheng4 xian2 xiang1 yu3 jing3 jie4 zhi1 yi4 ； er2 shi4 bu4 cha2 ， yi3 wei2 gui3 wu4 ， yi4 yi3 guo4 yi3 。 qie3 qi2 yi4 bu2 zai4 shu1 。
- dang1 han2 zhi1 wang2 ， qin2 zhi1 fang1 sheng4 ye3 ， yi3 dao1 ju4 ding3 huo4 dai4 tian1 xia4 zhi1 shi4 。 qi2 ping2 ju1 wu2 zui4 yi2 mie4 zhe3 ， bu4 ke3 sheng4 shu3 。 sui1 you3 ben1 、 yu4 ， wu2 suo3 fu4 shi1 。 fu1 chi2 fa3 tai4 ji2 zhe3 ， qi2 feng1 bu4 ke3 fan4 ， er2 qi2 shi4 wei4 ke3 cheng2 。 zi3 fang2 bu4 ren3 fen4 fen4 zhi1 xin1 ， yi3 pi3 fu1 zhi1 li4 er2 cheng3 yu2 yi4 ji1 zhi1 jian1 ； dang1 ci3 zhi1 shi2 ， zi3 fang2 zhi1 bu4 si3 zhe3 ， qi2 jian1 bu4 neng2 rong2 fa1 ， gai4 yi4 yi3 wei1 yi3 。
- qian1 jin1 zhi1 zi3 ， bu4 si3 yu2 dao4 zei2 ， he2 zhe3 ？ qi2 shen1 zhi1 ke3 ai4 ， er2 dao4 zei2 zhi1 bu4 zu2 yi3 si3 ye3 。 zi3 fang2 yi3 gai4 shi4 zhi1 cai2 ， bu2 wei4 yi1 yin3 、 tai4 gong1 zhi1 mou2 ， er2 te4 chu1 yu2 jing1 ke1 、 nie4 zheng4 zhi1 ji4 ， yi3 jiao3 xing4 yu2 bu4 si3 ， ci3 yi2 shang4 lao3 ren2 suo3 wei4 shen1 xi1 zhe3 ye3 。 shi4 gu4 ju4 ao4 xian1 tian3 er2 shen1 zhe2 zhi1 。 bi3 qi2 neng2 you3 suo3 ren3 ye3 ， ran2 hou4 ke3 yi3 jiu4 da4 shi4 ， gu4 yue1 ： “ ru2 zi3 ke3 jiao4 ye3 。 ”
- chu3 zhuang1 wang2 fa2 zheng4 ， zheng4 bo2 rou4 tan3 qian1 yang2 yi3 ni4 ； zhuang1 wang2 yue1 ： “ qi2 jun1 neng2 xia4 ren2 ， bi4 neng2 xin4 yong4 qi2 min2 yi3 。 ” sui4 she4 zhi1 。 gou1 jian4 zhi1 kun4 yu2 hui4 ji1 ， er2 gui1 chen2 qie4 yu2 wu2 zhe3 ， san1 nian2 er2 bu2 juan4 。 qie3 fu1 you3 bao4 ren2 zhi1 zhi4 ， er2 bu4 neng2 xia4 ren2 zhe3 ， shi4 pi3 fu1 zhi1 gang1 ye3 。 fu1 lao3 ren2 zhe3 ， yi3 wei2 zi3 fang2 cai2 you3 yu2 ， er2 you1 qi2 du4 liang4 zhi1 bu4 zu2 ， gu4 shen1 zhe2 qi2 shao3 nian2 gang1 rui4 zhi1 qi4 ， shi3 zhi1 ren3 xiao3 fen4 er2 jiu4 da4 mou2 。 he2 ze2 ？ fei1 you3 sheng1 ping2 zhi1 su4 ， zu2 ran2 xiang1 yu4 yu2 cao3 ye3 zhi1 jian1 ， er2 ming4 yi3 pu2 qie4 zhi1 yi4 ， you2 ran2 er2 bu2 guai4 zhe3 ， ci3 gu4 qin2 huang2 zhi1 suo3 bu4 neng2 jing1 ， er2 xiang4 ji2 zhi1 suo3 bu4 neng2 nu4 ye3 。
- guan1 fu1 gao1 zu3 zhi1 suo3 yi3 sheng4 ， er2 xiang4 ji2 zhi1 suo3 yi3 bai4 zhe3 ， zai4 neng2 ren3 yu3 bu4 neng2 ren3 zhi1 jian1 er2 yi3 yi3 。 xiang4 ji2 wei2 bu4 neng2 ren3 ， shi4 yi3 bai3 zhan4 bai3 sheng4 er2 qing1 yong4 qi2 feng1 ； gao1 zu3 ren3 zhi1 ， yang3 qi2 quan2 feng1 er2 dai4 qi2 bi4 ， ci3 zi3 fang2 jiao4 zhi1 ye3 。 dang1 huai2 yin1 po4 qi2 er2 yu4 zi4 wang2 ， gao1 zu3 fa1 nu4 ， jian4 yu2 ci2 se4 。 you2 ci3 guan1 zhi1 ， you2 you3 gang1 qiang2 bu4 ren3 zhi1 qi4 ， fei1 zi3 fang2 qi2 shui2 quan2 zhi1 ？
- tai4 shi3 gong1 yi2 zi3 fang2 yi3 wei2 kui2 wu2 qi2 wei3 ， er2 qi2 zhuang4 mao4 nai3 ru2 fu4 ren2 nü3 zi3 ， bu4 cheng1 qi2 zhi4 qi4 。 wu1 hu1 ！ ci3 qi2 suo3 yi3 wei2 zi3 fang2 yu2 ！

## 注释

## 译文

## 赏析
