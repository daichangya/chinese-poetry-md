---
id: shi-fan-zeng-lun
title: 范增论
titlePinyin: fan4 zeng1 lun4
titleSlug: fan-zeng-lun
author: 轼
authorPinyin: shi4
authorSlug: shi
dynasty: 宋代
dynastyPinyin: song4 dai4
dynastySlug: song
tags:
  - 蒙学
  - 古文观止
  - 卷十・宋文
---
## 正文
- 汉用陈平计，间疏楚君臣，项羽疑范增与汉有私，稍夺其权。增大怒曰：“天下事大定矣，君王自为之，愿赐骸骨，归卒伍。”未至彭城，疽发背，死。
- 苏子曰：“增之去，善矣。不去，羽必杀增。独恨其不早尔。”然则当以何事去？增劝羽杀沛公，羽不听，终以此失天下，当以是去耶？曰：“否。增之欲杀沛公，人臣之分也；羽之不杀，犹有君人之度也。增曷为以此去哉？《易》曰：‘知几其神乎！’《诗》曰：‘如彼雨雪，先集为霰。’增之去，当于羽杀卿子冠军时也。”
- 陈涉之得民也，以项燕。项氏之兴也，以立楚怀王孙心；而诸侯之叛之也，以弑义帝。且义帝之立，增为谋主矣。义帝之存亡，岂独为楚之盛衰，亦增之所与同祸福也；未有义帝亡而增独能久存者也。羽之杀卿子冠军也，是弑义帝之兆也。其弑义帝，则疑增之本也，岂必待陈平哉？物必先腐也，而后虫生之；人必先疑也，而后谗入之。陈平虽智，安能间无疑之主哉？
- 吾尝论义帝，天下之贤主也。独遣沛公入关，而不遣项羽；识卿子冠军于稠人之中，而擢为上将，不贤而能如是乎？羽既矫杀卿子冠军，义帝必不能堪，非羽弑帝，则帝杀羽，不待智者而后知也。增始劝项梁立义帝，诸侯以此服从。中道而弑之，非增之意也。夫岂独非其意，将必力争而不听也。不用其言，而杀其所立，羽之疑增必自此始矣。
- 方羽杀卿子冠军，增与羽比肩而事义帝，君臣之分未定也。为增计者，力能诛羽则诛之，不能则去之，岂不毅然大丈夫也哉？增年七十，合则留，不合即去，不以此时明去就之分，而欲依羽以成功名，陋矣！虽然，增，高帝之所畏也；增不去，项羽不亡。亦人杰也哉！

## 拼音
- han4 yong4 chen2 ping2 ji4 ， jian1 shu1 chu3 jun1 chen2 ， xiang4 yu3 yi2 fan4 zeng1 yu3 han4 you3 si1 ， shao1 duo2 qi2 quan2 。 zeng1 da4 nu4 yue1 ： “ tian1 xia4 shi4 da4 ding4 yi3 ， jun1 wang2 zi4 wei4 zhi1 ， yuan4 ci4 hai2 gu3 ， gui1 zu2 wu3 。 ” wei4 zhi4 peng2 cheng2 ， ju1 fa1 bei4 ， si3 。
- su1 zi3 yue1 ： “ zeng1 zhi1 qu4 ， shan4 yi3 。 bu2 qu4 ， yu3 bi4 sha1 zeng1 。 du2 hen4 qi2 bu4 zao3 er3 。 ” ran2 ze2 dang1 yi3 he2 shi4 qu4 ？ zeng1 quan4 yu3 sha1 pei4 gong1 ， yu3 bu4 ting1 ， zhong1 yi3 ci3 shi1 tian1 xia4 ， dang1 yi3 shi4 qu4 ye1 ？ yue1 ： “ fou3 。 zeng1 zhi1 yu4 sha1 pei4 gong1 ， ren2 chen2 zhi1 fen1 ye3 ； yu3 zhi1 bu4 sha1 ， you2 you3 jun1 ren2 zhi1 du4 ye3 。 zeng1 he2 wei4 yi3 ci3 qu4 zai1 ？ 《 yi4 》 yue1 ： ‘ zhi1 ji3 qi2 shen2 hu1 ！ ’ 《 shi1 》 yue1 ： ‘ ru2 bi3 yu3 xue3 ， xian1 ji2 wei4 xian4 。 ’ zeng1 zhi1 qu4 ， dang1 yu2 yu3 sha1 qing1 zi3 guan4 jun1 shi2 ye3 。 ”
- chen2 she4 zhi1 de2 min2 ye3 ， yi3 xiang4 yan4 。 xiang4 shi4 zhi1 xing1 ye3 ， yi3 li4 chu3 huai2 wang2 sun1 xin1 ； er2 zhu1 hou2 zhi1 pan4 zhi1 ye3 ， yi3 shi4 yi4 di4 。 qie3 yi4 di4 zhi1 li4 ， zeng1 wei4 mou2 zhu3 yi3 。 yi4 di4 zhi1 cun2 wang2 ， qi3 du2 wei4 chu3 zhi1 sheng4 shuai1 ， yi4 zeng1 zhi1 suo3 yu3 tong2 huo4 fu2 ye3 ； wei4 you3 yi4 di4 wang2 er2 zeng1 du2 neng2 jiu3 cun2 zhe3 ye3 。 yu3 zhi1 sha1 qing1 zi3 guan4 jun1 ye3 ， shi4 shi4 yi4 di4 zhi1 zhao4 ye3 。 qi2 shi4 yi4 di4 ， ze2 yi2 zeng1 zhi1 ben3 ye3 ， qi3 bi4 dai4 chen2 ping2 zai1 ？ wu4 bi4 xian1 fu3 ye3 ， er2 hou4 chong2 sheng1 zhi1 ； ren2 bi4 xian1 yi2 ye3 ， er2 hou4 chan2 ru4 zhi1 。 chen2 ping2 sui1 zhi4 ， an1 neng2 jian1 wu2 yi2 zhi1 zhu3 zai1 ？
- wu2 chang2 lun4 yi4 di4 ， tian1 xia4 zhi1 xian2 zhu3 ye3 。 du2 qian3 pei4 gong1 ru4 guan1 ， er2 bu4 qian3 xiang4 yu3 ； shi2 qing1 zi3 guan4 jun1 yu2 chou2 ren2 zhi1 zhong1 ， er2 zhuo2 wei4 shang4 jiang4 ， bu4 xian2 er2 neng2 ru2 shi4 hu1 ？ yu3 ji4 jiao3 sha1 qing1 zi3 guan1 jun1 ， yi4 di4 bi4 bu4 neng2 kan1 ， fei1 yu3 shi4 di4 ， ze2 di4 sha1 yu3 ， bu2 dai4 zhi4 zhe3 er2 hou4 zhi1 ye3 。 zeng1 shi3 quan4 xiang4 liang2 li4 yi4 di4 ， zhu1 hou2 yi3 ci3 fu2 cong2 。 zhong1 dao4 er2 shi4 zhi1 ， fei1 zeng1 zhi1 yi4 ye3 。 fu1 qi3 du2 fei1 qi2 yi4 ， jiang1 bi4 li4 zheng1 er2 bu4 ting1 ye3 。 bu2 yong4 qi2 yan2 ， er2 sha1 qi2 suo3 li4 ， yu3 zhi1 yi2 zeng1 bi4 zi4 ci3 shi3 yi3 。
- fang1 yu3 sha1 qing1 zi3 guan4 jun1 ， zeng1 yu3 yu3 bi3 jian1 er2 shi4 yi4 di4 ， jun1 chen2 zhi1 fen1 wei4 ding4 ye3 。 wei4 zeng1 ji4 zhe3 ， li4 neng2 zhu1 yu3 ze2 zhu1 zhi1 ， bu4 neng2 ze2 qu4 zhi1 ， qi3 bu2 yi4 ran2 da4 zhang4 fu0 ye3 zai1 ？ zeng1 nian2 qi1 shi2 ， he2 ze2 liu2 ， bu4 he2 ji2 qu4 ， bu4 yi3 ci3 shi2 ming2 qu4 jiu4 zhi1 fen1 ， er2 yu4 yi1 yu3 yi3 cheng2 gong1 ming2 ， lou4 yi3 ！ sui1 ran2 ， zeng1 ， gao1 di4 zhi1 suo3 wei4 ye3 ； zeng1 bu2 qu4 ， xiang4 yu3 bu4 wang2 。 yi4 ren2 jie2 ye3 zai1 ！

## 注释

## 译文

## 赏析
