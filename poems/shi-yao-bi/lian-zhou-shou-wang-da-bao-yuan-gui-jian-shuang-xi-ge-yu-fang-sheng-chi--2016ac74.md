---
id: shi-yao-bi-lian-zhou-shou-wang-da-bao-yuan-gui-jian-shuang-xi-ge-yu-fang-sheng-chi--2016ac74
title: 连州守王大宝元龟建双溪阁于放生池上为作诗以效颂祝
titlePinyin: lian2 zhou1 shou3 wang2 da4 bao3 yuan2 gui1 jian4 shuang1 xi1 ge2 yu2 fang4 sheng1 chi2 shang4 wei4 zuo4 shi1 yi3 xiao4 song4 zhu4
titleSlug: lian-zhou-shou-wang-da-bao-yuan-gui-jian-shuang-xi-ge-yu-fang-sheng-chi--2016ac74
author: 史尧弼
authorPinyin: shi3 yao2 bi4
authorSlug: shi-yao-bi
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 二流西北来，东迤方茫洋。
- 斗岸苍石裂，突兀森堑防。
- 邦伯此经始，华榱压崇冈。
- 下俯古泓碧，上粲新高堂。
- 恭惟绕枢辰，朱旛照沧浪。
- 银刀决网散，摇漾涵恩光。
- 冠剑拥呼舞，穉耋纷欢康。
- 我亦歌且谣，请祝天无疆。
- 缅思长淮北，忽焉惄中肠。
- 余黎尚网罟，割烹燎其汤。
- 戢戢生理微，岂足膏铦铓。
- 吁嗟中道呼，西江谁为扬。
- 湟流去沄沄，伫立东南望。
- 安能挽溟渤，一洗濡沫场。
- 八荒共灵沼，四海为濠梁。
- 帝力尔何知，江湖永相忘。
- 陛下千万寿，乐恺未渠央。

## 拼音
- er4 liu2 xi1 bei3 lai2 ， dong1 yi3 fang1 mang2 yang2 。
- dou4 an4 cang1 shi2 lie4 ， tu1 wu4 sen1 qian4 fang2 。
- bang1 bo2 ci3 jing1 shi3 ， hua2 cui1 ya1 chong2 gang1 。
- xia4 fu3 gu3 hong2 bi4 ， shang4 can4 xin1 gao1 tang2 。
- gong1 wei2 rao4 shu1 chen2 ， zhu1 fan1 zhao4 cang1 lang4 。
- yin2 dao1 jue2 wang3 san4 ， yao2 yang4 han2 en1 guang1 。
- guan1 jian4 yong1 hu1 wu3 ， zhi4 die2 fen1 huan1 kang1 。
- wo3 yi4 ge1 qie3 yao2 ， qing3 zhu4 tian1 wu2 jiang1 。
- mian3 si1 chang2 huai2 bei3 ， hu1 yan1 ni4 zhong1 chang2 。
- yu2 li2 shang4 wang3 gu3 ， ge1 peng1 liao2 qi2 tang1 。
- ji2 ji2 sheng1 li3 wei1 ， qi3 zu2 gao1 xian1 mang2 。
- xu1 jie1 zhong1 dao4 hu1 ， xi1 jiang1 shui2 wei4 yang2 。
- huang2 liu2 qu4 yun2 yun2 ， zhu4 li4 dong1 nan2 wang4 。
- an1 neng2 wan3 ming2 bo2 ， yi4 xi3 ru2 mo4 chang3 。
- ba1 huang1 gong4 ling2 zhao3 ， si4 hai3 wei4 hao2 liang2 。
- di4 li4 er3 he2 zhi1 ， jiang1 hu2 yong3 xiang1 wang4 。
- bi4 xia4 qian1 wan4 shou4 ， le4 kai3 wei4 qu2 yang1 。

## 注释

## 译文

## 赏析
