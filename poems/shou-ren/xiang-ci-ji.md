---
id: shou-ren-xiang-ci-ji
title: 象祠记
titlePinyin: xiang4 ci2 ji4
titleSlug: xiang-ci-ji
author: 守仁
authorPinyin: shou3 ren2
authorSlug: shou-ren
dynasty: 明代
dynastyPinyin: ming2 dai4
dynastySlug: ming
tags:
  - 蒙学
  - 古文观止
  - 卷十二・明文
---
## 正文
- 灵、博之山，有象祠焉。其下诸苗夷之居者，咸神而祠之。宣慰安君，因诸苗夷之请，新其祠屋，而请记于予。予曰：“毁之乎，其新之也？”曰：“新之。”“新之也，何居乎？”曰：“斯祠之肇也，盖莫知其原。然吾诸蛮夷之居是者，自吾父、吾祖溯曾高而上，皆尊奉而禋祀焉，举而不敢废也。”予曰：“胡然乎？有鼻之祀，唐之人盖尝毁之。象之道，以为子则不孝，以为弟则傲。斥于唐，而犹存于今；坏于有鼻，而犹盛于兹土也，胡然乎？”
- 我知之矣：君子之爱若人也，推及于其屋之乌，而况于圣人之弟乎哉？然则祀者为舜，非为象也。意象之死，其在干羽既格之后乎？不然，古之骜桀者岂少哉？而象之祠独延于世，吾于是盖有以见舜德之至，入人之深，而流泽之远且久也。
- 象之不仁，盖其始焉耳，又乌知其终之不见化于舜也？《书》不云乎：“克谐以孝，烝烝乂，不格奸。” 瞽瞍亦允若，则已化而为慈父。象犹不弟，不可以为谐。进治于善，则不至于恶；不抵于奸，则必入于善。信乎，象盖已化于舜矣！《孟子》曰：“天子使吏治其国，象不得以有为也。”斯盖舜爱象之深而虑之详，所以扶持辅导之者之周也。不然，周公之圣，而管、蔡不免焉。斯可以见象之既化于舜，故能任贤使能而安于其位，泽加于其民，既死而人怀之也。诸侯之卿，命于天子，盖《周官》之制，其殆仿于舜之封象欤？
- 吾于是盖有以信人性之善，天下无不可化之人也。然则唐人之毁之也，据象之始也；今之诸夷之奉之也，承象之终也。斯义也，吾将以表于世，使知人之不善，虽若象焉，犹可以改；而君子之修德，及其至也，虽若象之不仁，而犹可以化之也。”

## 拼音
- ling2 、 bo2 zhi1 shan1 ， you3 xiang4 ci2 yan1 。 qi2 xia4 zhu1 miao2 yi2 zhi1 ju1 zhe3 ， xian2 shen2 er2 ci2 zhi1 。 xuan1 wei4 an1 jun1 ， yin1 zhu1 miao2 yi2 zhi1 qing3 ， xin1 qi2 ci2 wu1 ， er2 qing3 ji4 yu2 yu3 。 yu3 yue1 ： “ hui3 zhi1 hu1 ， qi2 xin1 zhi1 ye3 ？ ” yue1 ： “ xin1 zhi1 。 ” “ xin1 zhi1 ye3 ， he2 ju1 hu1 ？ ” yue1 ： “ si1 ci2 zhi1 zhao4 ye3 ， gai4 mo4 zhi1 qi2 yuan2 。 ran2 wu2 zhu1 man2 yi2 zhi1 ju1 shi4 zhe3 ， zi4 wu2 fu4 、 wu2 zu3 su4 ceng2 gao1 er2 shang4 ， jie1 zun1 feng4 er2 yin1 si4 yan1 ， ju3 er2 bu4 gan3 fei4 ye3 。 ” yu3 yue1 ： “ hu2 ran2 hu1 ？ you3 bi2 zhi1 si4 ， tang2 zhi1 ren2 gai4 chang2 hui3 zhi1 。 xiang4 zhi1 dao4 ， yi3 wei2 zi3 ze2 bu2 xiao4 ， yi3 wei2 di4 ze2 ao4 。 chi4 yu2 tang2 ， er2 you2 cun2 yu2 jin1 ； huai4 yu2 you3 bi2 ， er2 you2 sheng4 yu2 zi1 tu3 ye3 ， hu2 ran2 hu1 ？ ”
- wo3 zhi1 zhi1 yi3 ： jun1 zi3 zhi1 ai4 ruo4 ren2 ye3 ， tui1 ji2 yu2 qi2 wu1 zhi1 wu1 ， er2 kuang4 yu2 sheng4 ren2 zhi1 di4 hu1 zai1 ？ ran2 ze2 si4 zhe3 wei4 shun4 ， fei1 wei4 xiang4 ye3 。 yi4 xiang4 zhi1 si3 ， qi2 zai4 gan1 yu3 ji4 ge2 zhi1 hou4 hu1 ？ bu4 ran2 ， gu3 zhi1 ao4 jie2 zhe3 qi3 shao3 zai1 ？ er2 xiang4 zhi1 ci2 du2 yan2 yu2 shi4 ， wu2 yu2 shi4 gai4 you3 yi3 jian4 shun4 de2 zhi1 zhi4 ， ru4 ren2 zhi1 shen1 ， er2 liu2 ze2 zhi1 yuan3 qie3 jiu3 ye3 。
- xiang4 zhi1 bu4 ren2 ， gai4 qi2 shi3 yan1 er3 ， you4 wu1 zhi1 qi2 zhong1 zhi1 bu2 jian4 hua4 yu2 shun4 ye3 ？ 《 shu1 》 bu4 yun2 hu1 ： “ ke4 xie2 yi3 xiao4 ， zheng1 zheng1 yi4 ， bu4 ge2 jian1 。 ”   gu3 sou3 yi4 yun3 ruo4 ， ze2 yi3 hua4 er2 wei4 ci2 fu4 。 xiang4 you2 bu2 di4 ， bu4 ke3 yi3 wei2 xie2 。 jin4 zhi4 yu2 shan4 ， ze2 bu2 zhi4 yu2 e4 ； bu4 di3 yu2 jian1 ， ze2 bi4 ru4 yu2 shan4 。 xin4 hu1 ， xiang4 gai4 yi3 hua4 yu2 shun4 yi3 ！ 《 meng4 zi3 》 yue1 ： “ tian1 zi3 shi3 li4 zhi4 qi2 guo2 ， xiang4 bu4 de2 yi3 you3 wei4 ye3 。 ” si1 gai4 shun4 ai4 xiang4 zhi1 shen1 er2 lü4 zhi1 xiang2 ， suo3 yi3 fu2 chi2 fu3 dao3 zhi1 zhe3 zhi1 zhou1 ye3 。 bu4 ran2 ， zhou1 gong1 zhi1 sheng4 ， er2 guan3 、 cai4 bu4 mian3 yan1 。 si1 ke3 yi3 jian4 xiang4 zhi1 ji4 hua4 yu2 shun4 ， gu4 neng2 ren4 xian2 shi3 neng2 er2 an1 yu2 qi2 wei4 ， ze2 jia1 yu2 qi2 min2 ， ji4 si3 er2 ren2 huai2 zhi1 ye3 。 zhu1 hou2 zhi1 qing1 ， ming4 yu2 tian1 zi3 ， gai4 《 zhou1 guan1 》 zhi1 zhi4 ， qi2 dai4 fang3 yu2 shun4 zhi1 feng1 xiang4 yu2 ？
- wu2 yu2 shi4 gai4 you3 yi3 xin4 ren2 xing4 zhi1 shan4 ， tian1 xia4 wu2 bu4 ke3 hua4 zhi1 ren2 ye3 。 ran2 ze2 tang2 ren2 zhi1 hui3 zhi1 ye3 ， ju4 xiang4 zhi1 shi3 ye3 ； jin1 zhi1 zhu1 yi2 zhi1 feng4 zhi1 ye3 ， cheng2 xiang4 zhi1 zhong1 ye3 。 si1 yi4 ye3 ， wu2 jiang1 yi3 biao3 yu2 shi4 ， shi3 zhi1 ren2 zhi1 bu2 shan4 ， sui1 ruo4 xiang4 yan1 ， you2 ke3 yi3 gai3 ； er2 jun1 zi3 zhi1 xiu1 de2 ， ji2 qi2 zhi4 ye3 ， sui1 ruo4 xiang4 zhi1 bu4 ren2 ， er2 you2 ke3 yi3 hua4 zhi1 ye3 。 ”

## 注释

## 译文

## 赏析
