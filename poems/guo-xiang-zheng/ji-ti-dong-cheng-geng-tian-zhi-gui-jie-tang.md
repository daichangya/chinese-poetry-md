---
id: guo-xiang-zheng-ji-ti-dong-cheng-geng-tian-zhi-gui-jie-tang
title: 寄题东城耿天骘归洁堂
titlePinyin: ji4 ti2 dong1 cheng2 geng3 tian1 zhi4 gui1 jie2 tang2
titleSlug: ji-ti-dong-cheng-geng-tian-zhi-gui-jie-tang
author: 郭祥正
authorPinyin: guo1 xiang2 zheng4
authorSlug: guo-xiang-zheng
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 东城耿天骘，读书五千卷。
- 有义或未通，至忘寝与膳。
- 潜心唯丘轲，弟子并时彦。
- 晚从进士起，青衫落铨选。
- 捕贼偶诖误，差池困州县。
- 宁知贾马才，不上明光殿。
- 功名既无成，禄廪岂足恋。
- 归来洁其身，旧学进吾善。
- 构堂剪深竹，江山使对面。
- 秀色览天镜，毛髪莹可见。
- 闲情寄浮云，零落两三片。
- 颓然堕支体，隐几自峨弁。
- 有时明月来，朋簪合清醼。
- 狂为梁甫吟，璀错珠玉串。
- 夫人无妬忌，群妾美目眴。
- 大儿富文学，又随太守荐。
- 百口不忧贫，九品不为贱。
- 内足外亦足，此乐信无倦。
- 轩冕达士寄，形色圣人践。
- 他时采高名，犹冠儒林传。

## 拼音
- dong1 cheng2 geng3 tian1 zhi4 ， du2 shu1 wu3 qian1 juan4 。
- you3 yi4 huo4 wei4 tong1 ， zhi4 wang4 qin3 yu3 shan4 。
- qian2 xin1 wei2 qiu1 ke1 ， di4 zi3 bing4 shi2 yan4 。
- wan3 cong2 jin4 shi4 qi3 ， qing1 shan1 luo4 quan2 xuan3 。
- bu3 zei2 ou3 gua4 wu4 ， cha1 chi2 kun4 zhou1 xian4 。
- ning2 zhi1 jia3 ma3 cai2 ， bu2 shang4 ming2 guang1 dian4 。
- gong1 ming2 ji4 wu2 cheng2 ， lu4 lin3 qi3 zu2 lian4 。
- gui1 lai2 jie2 qi2 shen1 ， jiu4 xue2 jin4 wu2 shan4 。
- gou4 tang2 jian3 shen1 zhu2 ， jiang1 shan1 shi3 dui4 mian4 。
- xiu4 se4 lan3 tian1 jing4 ， mao2 fa4 ying2 ke3 jian4 。
- xian2 qing2 ji4 fu2 yun2 ， ling2 luo4 liang3 san1 pian4 。
- tui2 ran2 duo4 zhi1 ti3 ， yin3 ji3 zi4 e2 bian4 。
- you3 shi2 ming2 yue4 lai2 ， peng2 zan1 he2 qing1 yan4 。
- kuang2 wei4 liang2 fu3 yin2 ， cui3 cuo4 zhu1 yu4 chuan4 。
- fu1 ren2 wu2 du4 ji4 ， qun2 qie4 mei3 mu4 xuan4 。
- da4 er2 fu4 wen2 xue2 ， you4 sui2 tai4 shou3 jian4 。
- bai3 kou3 bu4 you1 pin2 ， jiu3 pin3 bu2 wei4 jian4 。
- nei4 zu2 wai4 yi4 zu2 ， ci3 le4 xin4 wu2 juan4 。
- xuan1 mian3 da2 shi4 ji4 ， xing2 se4 sheng4 ren2 jian4 。
- ta1 shi2 cai3 gao1 ming2 ， you2 guan1 ru2 lin2 chuan2 。

## 注释

## 译文

## 赏析
