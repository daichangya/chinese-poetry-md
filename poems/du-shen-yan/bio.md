---
title: 杜审言
---
杜审言，字必简，襄阳人。善五言诗，工书翰，少与李峤、崔融、苏味道为文章四友，擢进士第，为隰城尉。性矜诞，尝语人曰：“吾文章合得屈、宋作衙官，吾之书迹合得王羲之北面。”累转洛阳丞，坐事贬吉州司户参军，寻免归，武后召见，令赋《欢喜诗》，甚见嘉赏，授著作郎，迁膳部员外郎。神龙中，坐交张易之兄弟，流峰州，寻入为国子监主簿、修文馆直学士卒。有文集十卷，今编诗一卷。
