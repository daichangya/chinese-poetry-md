---
id: yang-xiu-wu-dai-shi-ling-guan-chuan-xu
title: 五代史伶官传序
titlePinyin: wu3 dai4 shi3 ling2 guan1 chuan2 xu4
titleSlug: wu-dai-shi-ling-guan-chuan-xu
author: 阳修
authorPinyin: yang2 xiu1
authorSlug: yang-xiu
dynasty: 宋代
dynastyPinyin: song4 dai4
dynastySlug: song
tags:
  - 蒙学
  - 古文观止
  - 卷十・宋文
---
## 正文
- 呜呼！盛衰之理，虽曰天命，岂非人事哉！原庄宗之所以得天下，与其所以失之者，可以知之矣。
- 世言晋王之将终也，以三矢赐庄宗而告之曰：“梁，吾仇也；燕王，吾所立；契丹与吾约为兄弟；而皆背晋以归梁。此三者，吾遗恨也。与尔三矢，尔其无忘乃父之志！”庄宗受而藏之于庙。其后用兵，则遣从事以一少牢告庙，请其矢，盛以锦囊，负而前驱，及凯旋而纳之。
- 方其系燕父子以组，函梁君臣之首，入于太庙，还矢先王，而告以成功，其意气之盛，可谓壮哉！及仇雠已灭，天下已定，一夫夜呼，乱者四应，仓皇东出，未及见贼而士卒离散，君臣相顾，不知所归。至于誓天断发，泣下沾襟，何其衰也！岂得之难而失之易欤？抑本其成败之迹，而皆自于人欤？
- 《书》曰：“满招损，谦得益。”忧劳可以兴国，逸豫可以亡身，自然之理也。故方其盛也，举天下之豪杰，莫能与之争；及其衰也，数十伶人困之，而身死国灭，为天下笑。夫祸患常积于忽微，而智勇多困于所溺，岂独伶人也哉！作《伶官传》。

## 拼音
- wu1 hu1 ！ sheng4 shuai1 zhi1 li3 ， sui1 yue1 tian1 ming4 ， qi3 fei1 ren2 shi4 zai1 ！ yuan2 zhuang1 zong1 zhi1 suo3 yi3 de2 tian1 xia4 ， yu3 qi2 suo3 yi3 shi1 zhi1 zhe3 ， ke3 yi3 zhi1 zhi1 yi3 。
- shi4 yan2 jin4 wang2 zhi1 jiang1 zhong1 ye3 ， yi3 san1 shi3 ci4 zhuang1 zong1 er2 gao4 zhi1 yue1 ： “ liang2 ， wu2 chou2 ye3 ； yan4 wang2 ， wu2 suo3 li4 ； qi4 dan1 yu3 wu2 yue1 wei4 xiong1 di4 ； er2 jie1 bei4 jin4 yi3 gui1 liang2 。 ci3 san1 zhe3 ， wu2 yi2 hen4 ye3 。 yu3 er3 san1 shi3 ， er3 qi2 wu2 wang4 nai3 fu4 zhi1 zhi4 ！ ” zhuang1 zong1 shou4 er2 cang2 zhi1 yu2 miao4 。 qi2 hou4 yong4 bing1 ， ze2 qian3 cong2 shi4 yi3 yi4 shao3 lao2 gao4 miao4 ， qing3 qi2 shi3 ， sheng4 yi3 jin3 nang2 ， fu4 er2 qian2 qu1 ， ji2 kai3 xuan2 er2 na4 zhi1 。
- fang1 qi2 xi4 yan4 fu4 zi3 yi3 zu3 ， han2 liang2 jun1 chen2 zhi1 shou3 ， ru4 yu2 tai4 miao4 ， hai2 shi3 xian1 wang2 ， er2 gao4 yi3 cheng2 gong1 ， qi2 yi4 qi4 zhi1 sheng4 ， ke3 wei4 zhuang4 zai1 ！ ji2 chou2 chou2 yi3 mie4 ， tian1 xia4 yi3 ding4 ， yi4 fu1 ye4 hu1 ， luan4 zhe3 si4 ying4 ， cang1 huang2 dong1 chu1 ， wei4 ji2 jian4 zei2 er2 shi4 zu2 li2 san4 ， jun1 chen2 xiang1 gu4 ， bu4 zhi1 suo3 gui1 。 zhi4 yu2 shi4 tian1 duan4 fa1 ， qi4 xia4 zhan1 jin1 ， he2 qi2 shuai1 ye3 ！ qi3 de2 zhi1 nan2 er2 shi1 zhi1 yi4 yu2 ？ yi4 ben3 qi2 cheng2 bai4 zhi1 ji4 ， er2 jie1 zi4 yu2 ren2 yu2 ？
- 《 shu1 》 yue1 ： “ man3 zhao1 sun3 ， qian1 de2 yi4 。 ” you1 lao2 ke3 yi3 xing1 guo2 ， yi4 yu4 ke3 yi3 wang2 shen1 ， zi4 ran2 zhi1 li3 ye3 。 gu4 fang1 qi2 sheng4 ye3 ， ju3 tian1 xia4 zhi1 hao2 jie2 ， mo4 neng2 yu3 zhi1 zheng1 ； ji2 qi2 shuai1 ye3 ， shu4 shi2 ling2 ren2 kun4 zhi1 ， er2 shen1 si3 guo2 mie4 ， wei4 tian1 xia4 xiao4 。 fu1 huo4 huan4 chang2 ji1 yu2 hu1 wei1 ， er2 zhi4 yong3 duo1 kun4 yu2 suo3 ni4 ， qi3 du2 ling2 ren2 ye3 zai1 ！ zuo4 《 ling2 guan1 chuan2 》 。

## 注释

## 译文

## 赏析
