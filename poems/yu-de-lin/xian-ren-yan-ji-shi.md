---
id: yu-de-lin-xian-ren-yan-ji-shi
title: 仙人岩即事
titlePinyin: xian1 ren2 yan2 ji2 shi4
titleSlug: xian-ren-yan-ji-shi
author: 俞德邻
authorPinyin: yu2 de2 lin2
authorSlug: yu-de-lin
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 夕阳隔溪明薜萝，数峰谿畔青嵯峨。
- 层霄仿佛相荡摩，谿流汹涌通银河。
- 金支翠旗飐山阿，风传雾乐锵銮鉌。
- 云封岩窦生灵禾，仙灵蜕久留仙艖。
- 弈枰丹灶斲月柯，漥尊土缶石臼磨。
- 苔剜藓刻千岁过，护以鬼物烦㧑诃。
- 谿南谿北夔罔多，𩽼鲂鳣鲔蛟鼋鼍。
- 雷声吭磕涷雨𩃱，仙筇九节扶下坡。
- 红妆半醉谁娇娥，容颜二八细马驮。
- 下马避雨吴歈歌，兰麝馥郁飘绮罗。
- 灵箫学道蠲烦疴，湘浦解佩声瑳瑳。
- 双成饮罢鸣云龢，蓝桥一醉朱颜酡。
- 扶桑旸谷同碧涡，玄书宝文传岂譌。
- 浮生百岁如飞梭，当欢不欢奈老何。

## 拼音
- xi1 yang2 ge2 xi1 ming2 bi4 luo2 ， shu4 feng1 xi1 pan4 qing1 cuo2 e2 。
- ceng2 xiao1 fang3 fu2 xiang1 dang4 mo2 ， xi1 liu2 xiong1 yong3 tong1 yin2 he2 。
- jin1 zhi1 cui4 qi2 zhan3 shan1 a1 ， feng1 chuan2 wu4 le4 qiang1 luan2 he2 。
- yun2 feng1 yan2 dou4 sheng1 ling2 he2 ， xian1 ling2 tui4 jiu3 liu2 xian1 cha1 。
- yi4 ping2 dan1 zao4 zhuo2 yue4 ke1 ， wa1 zun1 tu3 fou3 shi2 jiu4 mo2 。
- tai2 wan1 xian3 ke4 qian1 sui4 guo4 ， hu4 yi3 gui3 wu4 fan2 hui1 he1 。
- xi1 nan2 xi1 bei3 kui2 wang3 duo1 ， 𩽼 fang2 zhan1 wei3 jiao1 yuan2 tuo2 。
- lei2 sheng1 keng1 ke1 dong1 yu3 𩃱 ， xian1 qiong2 jiu3 jie2 fu2 xia4 po1 。
- hong2 zhuang1 ban4 zui4 shui2 jiao1 e2 ， rong2 yan2 er4 ba1 xi4 ma3 tuo2 。
- xia4 ma3 bi4 yu3 wu2 yu2 ge1 ， lan2 she4 fu4 yu4 piao1 qi3 luo2 。
- ling2 xiao1 xue2 dao4 juan1 fan2 ke1 ， xiang1 pu3 jie3 pei4 sheng1 cuo1 cuo1 。
- shuang1 cheng2 yin3 ba4 ming2 yun2 he2 ， lan2 qiao2 yi2 zui4 zhu1 yan2 tuo2 。
- fu2 sang1 yang2 gu3 tong2 bi4 wo1 ， xuan2 shu1 bao3 wen2 chuan2 qi3 e2 。
- fu2 sheng1 bai3 sui4 ru2 fei1 suo1 ， dang1 huan1 bu0 huan1 nai4 lao3 he2 。

## 注释

## 译文

## 赏析
