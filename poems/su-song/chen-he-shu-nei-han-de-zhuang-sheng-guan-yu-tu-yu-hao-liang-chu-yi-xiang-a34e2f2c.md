---
id: su-song-chen-he-shu-nei-han-de-zhuang-sheng-guan-yu-tu-yu-hao-liang-chu-yi-xiang-a34e2f2c
title: 陈和叔内翰得庄生观鱼图于濠梁出以相示且邀作诗以纪其事
titlePinyin: chen2 he2 shu1 nei4 han4 de2 zhuang1 sheng1 guan1 yu2 tu2 yu2 hao2 liang2 chu1 yi3 xiang1 shi4 qie3 yao1 zuo4 shi1 yi3 ji4 qi2 shi4
titleSlug: chen-he-shu-nei-han-de-zhuang-sheng-guan-yu-tu-yu-hao-liang-chu-yi-xiang-a34e2f2c
author: 苏颂
authorPinyin: su1 song4
authorSlug: su-song
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 公堂四合临中衢，翰林壁挂观鱼图。
- 传之近自濠梁客，云是蒙邑先生居。
- 先生昔仕楚园吏，傲世不蕲卿大夫。
- 逍遥淮上任造适，高岸偶见群鯈鱼。
- 清波出游正容与，潭底传沫喣以濡。
- 悠然饵纶不可及，谁知此乐真天娱。
- 惠施好辩发闳论，谓彼固异若与吾。
- 至人冥观尽物理，岂以形质论精粗。
- 禀生大块厥类众，合则一理散万殊。
- 渊潜陆走各自适，天机内发宁拘拘。
- 鸢飞戾天兽易薮，螣蛇游雾龟曳涂。
- 味色谁能辨带鹿，足颈乌用嗟蚿凫。
- 蜄筐信美害爱马，钟鼓虽乐愁鶢鶋。
- 青宁久竹代生变，螽虫风化相鸣呼。
- 方游溟海大空外，坎井讵能谈尾闾。
- 若知飞息分皆足，图南未必胜抢榆。
- 人生均是受形气，好恶欢养同一区。
- 死生寿夭亦大矣，自本而视奚有无。
- 方当在梦则栩栩，及其既觉还蘧蘧。
- 入荣轩冕不累性，独往丘壑非为愚。
- 不求刻意不徇利，孰是隠几孰据梧。
- 惟能应变不囿物，天籁自与人心俱。
- 一从郢匠丧其质，狂言空见传于书。
- 当时陈迹复何在，客有过者犹踟蹰。
- 先当朝士题咏处，不见綦履空遗墟。
- 画工智巧良可尚，景物纵异能传模。
- 古今变态尽仿佛，旦暮烟云随卷舒。
- 遂令都邑繁会地，坐见淮山千里余。
- 泛观既已忘物我，企想岂直思玄虚。
- 惟公雅尚每耽玩，持示同好良勤劬。
- 自怜衰老喜求旧，况荷明照均友于。
- 朝陪玉堂暂晤语，暮入荜门还宴如。
- 欣然共乐濠上趣，相忘正在于江湖。

## 拼音
- gong1 tang2 si4 he2 lin2 zhong1 qu2 ， han4 lin2 bi4 gua4 guan1 yu2 tu2 。
- chuan2 zhi1 jin4 zi4 hao2 liang2 ke4 ， yun2 shi4 meng2 yi4 xian1 sheng1 ju1 。
- xian1 sheng1 xi1 shi4 chu3 yuan2 li4 ， ao4 shi4 bu4 qi2 qing1 dai4 fu0 。
- xiao1 yao2 huai2 shang4 ren4 zao4 shi4 ， gao1 an4 ou3 jian4 qun2 tiao2 yu2 。
- qing1 bo1 chu1 you2 zheng4 rong2 yu3 ， tan2 di3 chuan2 mo4 xu3 yi3 ru2 。
- you1 ran2 er3 lun2 bu4 ke3 ji2 ， shui2 zhi1 ci3 le4 zhen1 tian1 yu2 。
- hui4 shi1 hao3 bian4 fa1 hong2 lun4 ， wei4 bi3 gu4 yi4 ruo4 yu3 wu2 。
- zhi4 ren2 ming2 guan1 jin4 wu4 li3 ， qi3 yi3 xing2 zhi4 lun4 jing1 cu1 。
- bing3 sheng1 da4 kuai4 jue2 lei4 zhong4 ， he2 ze2 yi4 li3 san4 wan4 shu1 。
- yuan1 qian2 lu4 zou3 ge4 zi4 shi4 ， tian1 ji1 nei4 fa1 ning2 ju1 ju1 。
- yuan1 fei1 li4 tian1 shou4 yi4 sou3 ， teng2 she2 you2 wu4 gui1 ye4 tu2 。
- wei4 se4 shui2 neng2 bian4 dai4 lu4 ， zu2 jing3 wu1 yong4 jie1 xian2 fu2 。
- shen4 kuang1 xin4 mei3 hai4 ai4 ma3 ， zhong1 gu3 sui1 le4 chou2 yuan2 ju1 。
- qing1 ning2 jiu3 zhu2 dai4 sheng1 bian4 ， zhong1 chong2 feng1 hua4 xiang1 ming2 hu1 。
- fang1 you2 ming2 hai3 da4 kong1 wai4 ， kan3 jing3 ju4 neng2 tan2 wei3 lü2 。
- ruo4 zhi1 fei1 xi1 fen1 jie1 zu2 ， tu2 nan2 wei4 bi4 sheng4 qiang3 yu2 。
- ren2 sheng1 jun1 shi4 shou4 xing2 qi4 ， hao4 wu4 huan1 yang3 tong2 yi4 qu1 。
- si3 sheng1 shou4 yao1 yi4 da4 yi3 ， zi4 ben3 er2 shi4 xi1 you3 wu2 。
- fang1 dang1 zai4 meng4 ze2 xu3 xu3 ， ji2 qi2 ji4 jue2 hai2 qu2 qu2 。
- ru4 rong2 xuan1 mian3 bu2 lei4 xing4 ， du2 wang3 qiu1 he4 fei1 wei4 yu2 。
- bu4 qiu2 ke4 yi4 bu2 xun4 li4 ， shu2 shi4 yin3 ji3 shu2 ju4 wu2 。
- wei2 neng2 ying4 bian4 bu2 you4 wu4 ， tian1 lai4 zi4 yu3 ren2 xin1 ju4 。
- yi4 cong2 ying3 jiang4 sang4 qi2 zhi4 ， kuang2 yan2 kong1 jian4 chuan2 yu2 shu1 。
- dang1 shi2 chen2 ji4 fu4 he2 zai4 ， ke4 you3 guo4 zhe3 you2 chi2 chu2 。
- xian1 dang1 chao2 shi4 ti2 yong3 chu4 ， bu2 jian4 qi2 lü3 kong1 yi2 xu1 。
- hua4 gong1 zhi4 qiao3 liang2 ke3 shang4 ， jing3 wu4 zong4 yi4 neng2 chuan2 mo2 。
- gu3 jin1 bian4 tai4 jin4 fang3 fu2 ， dan4 mu4 yan1 yun2 sui2 juan4 shu1 。
- sui4 ling4 dou1 yi4 fan2 hui4 di4 ， zuo4 jian4 huai2 shan1 qian1 li3 yu2 。
- fan4 guan1 ji4 yi3 wang4 wu4 wo3 ， qi3 xiang3 qi3 zhi2 si1 xuan2 xu1 。
- wei2 gong1 ya3 shang4 mei3 dan1 wan2 ， chi2 shi4 tong2 hao4 liang2 qin2 qu2 。
- zi4 lian2 shuai1 lao3 xi3 qiu2 jiu4 ， kuang4 he2 ming2 zhao4 jun1 you3 yu2 。
- chao2 pei2 yu4 tang2 zan4 wu4 yu3 ， mu4 ru4 bi4 men2 hai2 yan4 ru2 。
- xin1 ran2 gong4 le4 hao2 shang4 qu4 ， xiang1 wang4 zheng4 zai4 yu2 jiang1 hu2 。

## 注释

## 译文

## 赏析
