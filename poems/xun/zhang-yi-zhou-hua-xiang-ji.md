---
id: xun-zhang-yi-zhou-hua-xiang-ji
title: 张益州画像记
titlePinyin: zhang1 yi4 zhou1 hua4 xiang4 ji4
titleSlug: zhang-yi-zhou-hua-xiang-ji
author: 洵
authorPinyin: xun2
authorSlug: xun
dynasty: 宋代
dynastyPinyin: song4 dai4
dynastySlug: song
tags:
  - 蒙学
  - 古文观止
  - 卷十・宋文
---
## 正文
- 至和元年秋，蜀人传言有寇至，边军夜呼，野无居人，谣言流闻，京师震惊。方命择帅，天子曰：“毋养乱，毋助变。众言朋兴，朕志自定。外乱不作，变且中起，不可以文令，又不可以武竞，惟朕一二大吏。孰为能处兹文武之间，其命往抚朕师？”乃推曰：张公方平其人。天子曰：“然。”公以亲辞，不可，遂行。
- 冬十一月至蜀，至之日，归屯军，撤守备，使谓郡县：“寇来在吾，无尔劳苦。”明年正月朔旦，蜀人相庆如他日，遂以无事。又明年正月，相告留公像于净众寺，公不能禁。
- 眉阳苏洵言于众曰：“未乱，易治也；既乱，易治也；有乱之萌，无乱之形，是谓将乱，将乱难治，不可以有乱急，亦不可以无乱弛。惟是元年之秋，如器之欹，未坠于地。惟尔张公，安坐于其旁，颜色不变，徐起而正之。既正，油然而退，无矜容。为天子牧小民不倦，惟尔张公。尔繄以生，惟尔父母。且公尝为我言‘民无常性，惟上所待。人皆曰蜀人多变，于是待之以待盗贼之意，而绳之以绳盗贼之法。重足屏息之民，而以斧令。于是民始忍以其父母妻子之所仰赖之身，而弃之于盗贼，故每每大乱。夫约之以礼，驱之以法，惟蜀人为易。至于急之而生变，虽齐、鲁亦然。吾以齐、鲁待蜀人，而蜀人亦自以齐、鲁之人待其身。若夫肆意于法律之外，以威劫齐民，吾不忍为也。’呜呼！爱蜀人之深，待蜀人之厚，自公而前，吾未始见也。”皆再拜稽首曰：“然。”
- 苏洵又曰：“公之恩在尔心，尔死在尔子孙，其功业在史官，无以像为也。且公意不欲，如何？”皆曰：“公则何事于斯？虽然，于我心有不释焉。今夫平居闻一善，必问其人之姓名与其乡里之所在，以至于其长短大小美恶之状，甚者或诘其平生所嗜好，以想见其为人。而史官亦书之于其传，意使天下之人，思之于心，则存之于目；存之于目，故其思之于心也固。由此观之，像亦不为无助。”苏洵无以诘，遂为之记。
- 公，南京人，为人慷慨有大节，以度量雄天下。天下有大事，公可属。系之以诗曰：天子在祚，岁在甲午。西人传言，有寇在垣。庭有武臣，谋夫如云。天子曰嘻，命我张公。公来自东，旗纛舒舒。西人聚观，于巷于涂。谓公暨暨，公来于于。公谓西人“安尔室家，无敢或讹。讹言不祥，往即尔常。春而条桑，秋尔涤场。”西人稽首，公我父兄。公在西囿，草木骈骈。公宴其僚，伐鼓渊渊。西人来观，祝公万年。有女娟娟，闺闼闲闲。有童哇哇，亦既能言。昔公未来，期汝弃捐。禾麻芃芃，仓庾崇崇。嗟我妇子，乐此岁丰。公在朝廷，天子股肱。天子曰归，公敢不承？作堂严严，有庑有庭。公像在中，朝服冠缨。西人相告，无敢逸荒。公归京师，公像在堂。

## 拼音
- zhi4 he2 yuan2 nian2 qiu1 ， shu3 ren2 chuan2 yan2 you3 kou4 zhi4 ， bian1 jun1 ye4 hu1 ， ye3 wu2 ju1 ren2 ， yao2 yan2 liu2 wen2 ， jing1 shi1 zhen4 jing1 。 fang1 ming4 ze2 shuai4 ， tian1 zi3 yue1 ： “ wu2 yang3 luan4 ， wu2 zhu4 bian4 。 zhong4 yan2 peng2 xing1 ， zhen4 zhi4 zi4 ding4 。 wai4 luan4 bu2 zuo4 ， bian4 qie3 zhong1 qi3 ， bu4 ke3 yi3 wen2 ling4 ， you4 bu4 ke3 yi3 wu3 jing4 ， wei2 zhen4 yi1 er4 da4 li4 。 shu2 wei4 neng2 chu4 zi1 wen2 wu3 zhi1 jian1 ， qi2 ming4 wang3 fu3 zhen4 shi1 ？ ” nai3 tui1 yue1 ： zhang1 gong1 fang1 ping2 qi2 ren2 。 tian1 zi3 yue1 ： “ ran2 。 ” gong1 yi3 qin1 ci2 ， bu4 ke3 ， sui4 xing2 。
- dong1 shi2 yi1 yue4 zhi4 shu3 ， zhi4 zhi1 ri4 ， gui1 tun2 jun1 ， che4 shou3 bei4 ， shi3 wei4 jun4 xian4 ： “ kou4 lai2 zai4 wu2 ， wu2 er3 lao2 ku3 。 ” ming2 nian2 zheng1 yue4 shuo4 dan4 ， shu3 ren2 xiang1 qing4 ru2 ta1 ri4 ， sui4 yi3 wu2 shi4 。 you4 ming2 nian2 zheng1 yue4 ， xiang1 gao4 liu2 gong1 xiang4 yu2 jing4 zhong4 si4 ， gong1 bu4 neng2 jin4 。
- mei2 yang2 su1 xun2 yan2 yu2 zhong4 yue1 ： “ wei4 luan4 ， yi4 zhi4 ye3 ； ji4 luan4 ， yi4 zhi4 ye3 ； you3 luan4 zhi1 meng2 ， wu2 luan4 zhi1 xing2 ， shi4 wei4 jiang1 luan4 ， jiang1 luan4 nan2 zhi4 ， bu4 ke3 yi3 you3 luan4 ji2 ， yi4 bu4 ke3 yi3 wu2 luan4 chi2 。 wei2 shi4 yuan2 nian2 zhi1 qiu1 ， ru2 qi4 zhi1 qi1 ， wei4 zhui4 yu2 di4 。 wei2 er3 zhang1 gong1 ， an1 zuo4 yu2 qi2 pang2 ， yan2 se4 bu2 bian4 ， xu2 qi3 er2 zheng4 zhi1 。 ji4 zheng4 ， you2 ran2 er2 tui4 ， wu2 jin1 rong2 。 wei4 tian1 zi3 mu4 xiao3 min2 bu2 juan4 ， wei2 er3 zhang1 gong1 。 er3 yi1 yi3 sheng1 ， wei2 er3 fu4 mu3 。 qie3 gong1 chang2 wei4 wo3 yan2 ‘ min2 wu2 chang2 xing4 ， wei2 shang4 suo3 dai4 。 ren2 jie1 yue1 shu3 ren2 duo1 bian4 ， yu2 shi4 dai4 zhi1 yi3 dai4 dao4 zei2 zhi1 yi4 ， er2 sheng2 zhi1 yi3 sheng2 dao4 zei2 zhi1 fa3 。 chong2 zu2 bing3 xi1 zhi1 min2 ， er2 yi3 fu3 ling4 。 yu2 shi4 min2 shi3 ren3 yi3 qi2 fu4 mu3 qi1 zi3 zhi1 suo3 yang3 lai4 zhi1 shen1 ， er2 qi4 zhi1 yu2 dao4 zei2 ， gu4 mei3 mei3 da4 luan4 。 fu1 yue1 zhi1 yi3 li3 ， qu1 zhi1 yi3 fa3 ， wei2 shu3 ren2 wei2 yi4 。 zhi4 yu2 ji2 zhi1 er2 sheng1 bian4 ， sui1 qi2 、 lu3 yi4 ran2 。 wu2 yi3 qi2 、 lu3 dai4 shu3 ren2 ， er2 shu3 ren2 yi4 zi4 yi3 qi2 、 lu3 zhi1 ren2 dai4 qi2 shen1 。 ruo4 fu1 si4 yi4 yu2 fa3 lü4 zhi1 wai4 ， yi3 wei1 jie2 qi2 min2 ， wu2 bu4 ren3 wei4 ye3 。 ’ wu1 hu1 ！ ai4 shu3 ren2 zhi1 shen1 ， dai4 shu3 ren2 zhi1 hou4 ， zi4 gong1 er2 qian2 ， wu2 wei4 shi3 jian4 ye3 。 ” jie1 zai4 bai4 qi3 shou3 yue1 ： “ ran2 。 ”
- su1 xun2 you4 yue1 ： “ gong1 zhi1 en1 zai4 er3 xin1 ， er3 si3 zai4 er3 zi3 sun1 ， qi2 gong1 ye4 zai4 shi3 guan1 ， wu2 yi3 xiang4 wei4 ye3 。 qie3 gong1 yi4 bu2 yu4 ， ru2 he2 ？ ” jie1 yue1 ： “ gong1 ze2 he2 shi4 yu2 si1 ？ sui1 ran2 ， yu2 wo3 xin1 you3 bu2 shi4 yan1 。 jin1 fu1 ping2 ju1 wen2 yi1 shan4 ， bi4 wen4 qi2 ren2 zhi1 xing4 ming2 yu3 qi2 xiang1 li3 zhi1 suo3 zai4 ， yi3 zhi4 yu2 qi2 chang2 duan3 da4 xiao3 mei3 e4 zhi1 zhuang4 ， shen4 zhe3 huo4 jie2 qi2 ping2 sheng1 suo3 shi4 hao4 ， yi3 xiang3 jian4 qi2 wei4 ren2 。 er2 shi3 guan1 yi4 shu1 zhi1 yu2 qi2 chuan2 ， yi4 shi3 tian1 xia4 zhi1 ren2 ， si1 zhi1 yu2 xin1 ， ze2 cun2 zhi1 yu2 mu4 ； cun2 zhi1 yu2 mu4 ， gu4 qi2 si1 zhi1 yu2 xin1 ye3 gu4 。 you2 ci3 guan1 zhi1 ， xiang4 yi4 bu2 wei4 wu2 zhu4 。 ” su1 xun2 wu2 yi3 jie2 ， sui4 wei4 zhi1 ji4 。
- gong1 ， nan2 jing1 ren2 ， wei4 ren2 kang1 kai3 you3 da4 jie2 ， yi3 du4 liang4 xiong2 tian1 xia4 。 tian1 xia4 you3 da4 shi4 ， gong1 ke3 shu3 。 xi4 zhi1 yi3 shi1 yue1 ： tian1 zi3 zai4 zuo4 ， sui4 zai4 jia3 wu3 。 xi1 ren2 chuan2 yan2 ， you3 kou4 zai4 yuan2 。 ting2 you3 wu3 chen2 ， mou2 fu1 ru2 yun2 。 tian1 zi3 yue1 xi1 ， ming4 wo3 zhang1 gong1 。 gong1 lai2 zi4 dong1 ， qi2 dao4 shu1 shu1 。 xi1 ren2 ju4 guan1 ， yu2 xiang4 yu2 tu2 。 wei4 gong1 ji4 ji4 ， gong1 lai2 yu2 yu2 。 gong1 wei4 xi1 ren2 “ an1 er3 shi4 jia1 ， wu2 gan3 huo4 e2 。 e2 yan2 bu4 xiang2 ， wang3 ji2 er3 chang2 。 chun1 er2 tiao2 sang1 ， qiu1 er3 di2 chang3 。 ” xi1 ren2 qi3 shou3 ， gong1 wo3 fu4 xiong1 。 gong1 zai4 xi1 you4 ， cao3 mu4 pian2 pian2 。 gong1 yan4 qi2 liao2 ， fa2 gu3 yuan1 yuan1 。 xi1 ren2 lai2 guan1 ， zhu4 gong1 wan4 nian2 。 you3 nü3 juan1 juan1 ， gui1 ta4 xian2 xian2 。 you3 tong2 wa1 wa1 ， yi4 ji4 neng2 yan2 。 xi1 gong1 wei4 lai2 ， qi1 ru3 qi4 juan1 。 he2 ma2 peng2 peng2 ， cang1 yu3 chong2 chong2 。 jie1 wo3 fu4 zi3 ， le4 ci3 sui4 feng1 。 gong1 zai4 chao2 ting2 ， tian1 zi3 gu3 gong1 。 tian1 zi3 yue1 gui1 ， gong1 gan3 bu4 cheng2 ？ zuo4 tang2 yan2 yan2 ， you3 wu3 you3 ting2 。 gong1 xiang4 zai4 zhong1 ， chao2 fu2 guan1 ying1 。 xi1 ren2 xiang1 gao4 ， wu2 gan3 yi4 huang1 。 gong1 gui1 jing1 shi1 ， gong1 xiang4 zai4 tang2 。

## 注释

## 译文

## 赏析
