---
id: yu-song-meng-dong-ye-xu
title: 送孟东野序
titlePinyin: song4 meng4 dong1 ye3 xu4
titleSlug: song-meng-dong-ye-xu
author: 愈
authorPinyin: yu4
authorSlug: yu
dynasty: 唐代
dynastyPinyin: tang2 dai4
dynastySlug: tang
tags:
  - 蒙学
  - 古文观止
  - 卷八・唐文
---
## 正文
- 大凡物不得其平则鸣：草木之无声，风挠之鸣。水之无声，风荡之鸣。其跃也，或激之；其趋也，或梗之；其沸也，或炙之。金石之无声，或击之鸣。人之于言也亦然，有不得已者而后言。其歌也有思，其哭也有怀，凡出乎口而为声者，其皆有弗平者乎！
- 乐也者，郁于中而泄于外者也，择其善鸣者而假之鸣。金、石、丝、竹、匏、土、革、木八者，物之善鸣者也。维天之于时也亦然，择其善鸣者而假之鸣。是故以鸟鸣春，以雷鸣夏，以虫鸣秋，以风鸣冬。四时之相推敚，其必有不得其平者乎？
- 其于人也亦然。人声之精者为言，文辞之于言，又其精也，尤择其善鸣者而假之鸣。其在唐、虞，咎陶、禹，其善鸣者也，而假以鸣，夔弗能以文辞鸣，又自假于《韶》以鸣。夏之时，五子以其歌鸣。伊尹鸣殷，周公鸣周。凡载于《诗》、《书》六艺，皆鸣之善者也。周之衰，孔子之徒鸣之，其声大而远。传曰：“天将以夫子为木铎。”其弗信矣乎！其末也，庄周以其荒唐之辞鸣。楚，大国也，其亡也以屈原鸣。臧孙辰、孟轲、荀卿，以道鸣者也。杨朱、墨翟、管夷吾、晏婴、老聃、申不害、韩非、慎到、田骈、邹衍、尸佼、孙武、张仪、苏秦之属，皆以其术鸣。秦之兴，李斯鸣之。汉之时，司马迁、相如、扬雄，最其善鸣者也。其下魏晋氏，鸣者不及于古，然亦未尝绝也。就其善者，其声清以浮，其节数以急，其辞淫以哀，其志弛以肆；其为言也，乱杂而无章。将天丑其德莫之顾邪？何为乎不鸣其善鸣者也！
- 唐之有天下，陈子昂、苏源明、元结、李白、杜甫、李观，皆以其所能鸣。其存而在下者，孟郊东野始以其诗鸣。其高出魏晋，不懈而及于古，其他浸淫乎汉氏矣。从吾游者，李翱、张籍其尤也。三子者之鸣信善矣。抑不知天将和其声，而使鸣国家之盛邪，抑将穷饿其身，思愁其心肠，而使自鸣其不幸邪？三子者之命，则悬乎天矣。其在上也奚以喜，其在下也奚以悲！东野之役于江南也，有若不释然者，故吾道其于天者以解之。

## 拼音
- da4 fan2 wu4 bu4 de2 qi2 ping2 ze2 ming2 ： cao3 mu4 zhi1 wu2 sheng1 ， feng1 nao2 zhi1 ming2 。 shui3 zhi1 wu2 sheng1 ， feng1 dang4 zhi1 ming2 。 qi2 yue4 ye3 ， huo4 ji1 zhi1 ； qi2 qu1 ye3 ， huo4 geng3 zhi1 ； qi2 fei4 ye3 ， huo4 zhi4 zhi1 。 jin1 shi2 zhi1 wu2 sheng1 ， huo4 ji1 zhi1 ming2 。 ren2 zhi1 yu2 yan2 ye3 yi4 ran2 ， you3 bu4 de2 yi3 zhe3 er2 hou4 yan2 。 qi2 ge1 ye3 you3 si1 ， qi2 ku1 ye3 you3 huai2 ， fan2 chu1 hu1 kou3 er2 wei4 sheng1 zhe3 ， qi2 jie1 you3 fu2 ping2 zhe3 hu1 ！
- le4 ye3 zhe3 ， yu4 yu2 zhong1 er2 xie4 yu2 wai4 zhe3 ye3 ， ze2 qi2 shan4 ming2 zhe3 er2 jia3 zhi1 ming2 。 jin1 、 shi2 、 si1 、 zhu2 、 pao2 、 tu3 、 ge2 、 mu4 ba1 zhe3 ， wu4 zhi1 shan4 ming2 zhe3 ye3 。 wei2 tian1 zhi1 yu2 shi2 ye3 yi4 ran2 ， ze2 qi2 shan4 ming2 zhe3 er2 jia3 zhi1 ming2 。 shi4 gu4 yi3 niao3 ming2 chun1 ， yi3 lei2 ming2 xia4 ， yi3 chong2 ming2 qiu1 ， yi3 feng1 ming2 dong1 。 si4 shi2 zhi1 xiang1 tui1 duo2 ， qi2 bi4 you3 bu4 de2 qi2 ping2 zhe3 hu1 ？
- qi2 yu2 ren2 ye3 yi4 ran2 。 ren2 sheng1 zhi1 jing1 zhe3 wei4 yan2 ， wen2 ci2 zhi1 yu2 yan2 ， you4 qi2 jing1 ye3 ， you2 ze2 qi2 shan4 ming2 zhe3 er2 jia3 zhi1 ming2 。 qi2 zai4 tang2 、 yu2 ， jiu4 tao2 、 yu3 ， qi2 shan4 ming2 zhe3 ye3 ， er2 jia3 yi3 ming2 ， kui2 fu2 neng2 yi3 wen2 ci2 ming2 ， you4 zi4 jia3 yu2 《 shao2 》 yi3 ming2 。 xia4 zhi1 shi2 ， wu3 zi3 yi3 qi2 ge1 ming2 。 yi1 yin3 ming2 yin1 ， zhou1 gong1 ming2 zhou1 。 fan2 zai3 yu2 《 shi1 》 、 《 shu1 》 liu4 yi4 ， jie1 ming2 zhi1 shan4 zhe3 ye3 。 zhou1 zhi1 shuai1 ， kong3 zi3 zhi1 tu2 ming2 zhi1 ， qi2 sheng1 da4 er2 yuan3 。 chuan2 yue1 ： “ tian1 jiang1 yi3 fu1 zi3 wei4 mu4 duo2 。 ” qi2 fu2 xin4 yi3 hu1 ！ qi2 mo4 ye3 ， zhuang1 zhou1 yi3 qi2 huang1 tang2 zhi1 ci2 ming2 。 chu3 ， da4 guo2 ye3 ， qi2 wang2 ye3 yi3 qu1 yuan2 ming2 。 zang1 sun1 chen2 、 meng4 ke1 、 xun2 qing1 ， yi3 dao4 ming2 zhe3 ye3 。 yang2 zhu1 、 mo4 zhai2 、 guan3 yi2 wu2 、 yan4 ying1 、 lao3 dan1 、 shen1 bu2 hai4 、 han2 fei1 、 shen4 dao4 、 tian2 pian2 、 zou1 yan3 、 shi1 jiao3 、 sun1 wu3 、 zhang1 yi2 、 su1 qin2 zhi1 shu3 ， jie1 yi3 qi2 shu4 ming2 。 qin2 zhi1 xing1 ， li3 si1 ming2 zhi1 。 han4 zhi1 shi2 ， si1 ma3 qian1 、 xiang1 ru2 、 yang2 xiong2 ， zui4 qi2 shan4 ming2 zhe3 ye3 。 qi2 xia4 wei4 jin4 shi4 ， ming2 zhe3 bu4 ji2 yu2 gu3 ， ran2 yi4 wei4 chang2 jue2 ye3 。 jiu4 qi2 shan4 zhe3 ， qi2 sheng1 qing1 yi3 fu2 ， qi2 jie2 shu4 yi3 ji2 ， qi2 ci2 yin2 yi3 ai1 ， qi2 zhi4 chi2 yi3 si4 ； qi2 wei4 yan2 ye3 ， luan4 za2 er2 wu2 zhang1 。 jiang1 tian1 chou3 qi2 de2 mo4 zhi1 gu4 xie2 ？ he2 wei4 hu1 bu4 ming2 qi2 shan4 ming2 zhe3 ye3 ！
- tang2 zhi1 you3 tian1 xia4 ， chen2 zi3 ang2 、 su1 yuan2 ming2 、 yuan2 jie2 、 li3 bai2 、 du4 fu3 、 li3 guan1 ， jie1 yi3 qi2 suo3 neng2 ming2 。 qi2 cun2 er2 zai4 xia4 zhe3 ， meng4 jiao1 dong1 ye3 shi3 yi3 qi2 shi1 ming2 。 qi2 gao1 chu1 wei4 jin4 ， bu2 xie4 er2 ji2 yu2 gu3 ， qi2 ta1 jin4 yin2 hu1 han4 shi4 yi3 。 cong2 wu2 you2 zhe3 ， li3 ao2 、 zhang1 ji2 qi2 you2 ye3 。 san1 zi3 zhe3 zhi1 ming2 xin4 shan4 yi3 。 yi4 bu4 zhi1 tian1 jiang1 he2 qi2 sheng1 ， er2 shi3 ming2 guo2 jia1 zhi1 sheng4 xie2 ， yi4 jiang1 qiong2 e4 qi2 shen1 ， si1 chou2 qi2 xin1 chang2 ， er2 shi3 zi4 ming2 qi2 bu2 xing4 xie2 ？ san1 zi3 zhe3 zhi1 ming4 ， ze2 xuan2 hu1 tian1 yi3 。 qi2 zai4 shang4 ye3 xi1 yi3 xi3 ， qi2 zai4 xia4 ye3 xi1 yi3 bei1 ！ dong1 ye3 zhi1 yi4 yu2 jiang1 nan2 ye3 ， you3 ruo4 bu2 shi4 ran2 zhe3 ， gu4 wu2 dao4 qi2 yu2 tian1 zhe3 yi3 jie3 zhi1 。

## 注释

## 译文

## 赏析
