---
id: guo-yin-shu-zhou-shi-wei-deng-lou-xi-shan-wei-ran-ke-ai-yin-yong-shi-ju-zi-gu-go-19c52865
title: 蜀州试闱豋楼西山巍然可爱因用试举子股肱萧曹诗肱字韵赋诗一篇呈同舍
titlePinyin: shu3 zhou1 shi4 wei2 deng1 lou2 xi1 shan1 wei1 ran2 ke3 ai4 yin1 yong4 shi4 ju3 zi3 gu3 gong1 xiao1 cao2 shi1 gong1 zi4 yun4 fu4 shi1 yi4 pian1 cheng2 tong2 she4
titleSlug: shu-zhou-shi-wei-deng-lou-xi-shan-wei-ran-ke-ai-yin-yong-shi-ju-zi-gu-go-19c52865
author: 郭印
authorPinyin: guo1 yin4
authorSlug: guo-yin
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 棘闱倦覊束，何异鞲上鹰。
- 突兀有高楼，寸目堪远凝。
- 雨残空正霁，暑尽秋初澄。
- 西山横一天，奇峰矗层层。
- 素约念樵子，烟霞同曲肱。
- 口腹在尘土，摆脱良未能。
- 嵩岱久隔绝，氛霾尚薫烝。
- 唯有岷峨秀，宇宙夸崚嶒。
- 或怅碧云合，或瞻红日升。
- 危栏朝暮意，拉君时一登。

## 拼音
- ji2 wei2 juan4 ji1 shu4 ， he2 yi4 gou1 shang4 ying1 。
- tu1 wu4 you3 gao1 lou2 ， cun4 mu4 kan1 yuan3 ning2 。
- yu3 can2 kong1 zheng4 ji4 ， shu3 jin4 qiu1 chu1 cheng2 。
- xi1 shan1 heng2 yi4 tian1 ， qi2 feng1 chu4 ceng2 ceng2 。
- su4 yue1 nian4 qiao2 zi3 ， yan1 xia2 tong2 qu1 gong1 。
- kou3 fu4 zai4 chen2 tu3 ， bai3 tuo1 liang2 wei4 neng2 。
- song1 dai4 jiu3 ge2 jue2 ， fen1 mai2 shang4 xun1 zheng1 。
- wei2 you3 min2 e2 xiu4 ， yu3 zhou4 kua1 ling2 ceng2 。
- huo4 chang4 bi4 yun2 he2 ， huo4 zhan1 hong2 ri4 sheng1 。
- wei1 lan2 chao2 mu4 yi4 ， la1 jun1 shi2 yi4 deng1 。

## 注释

## 译文

## 赏析
