---
title: 成真人
---
成真人者，不知其名，亦不知所自。开元末，有中使自岭外回，谒金天庙神，奠祝毕，戏问巫曰：“大王在否？”对曰：“不在。”中使讶其所荅，诘之，曰：“关外迎成真人耳。”中使遽使人于关候之，有一道士，弊衣负囊而来。问之，姓成，因延于传舍，以驿骑载归，馆于私第。密以其事奏之，明皇大异，召入内殿，诏问道术及所修之事，皆拱默不对。复恳乞归山。许之，挈襄而去。所司扫洒其居，见壁上题句，刮洗愈明，以事上闻，上默然良久。其后禄山起燕，明皇幸蜀，皆如其谶。
