---
id: kong-zi-ji-qi-di-zi-yang-huo-pian
title: 阳货篇
titlePinyin: yang2 huo4 pian1
titleSlug: yang-huo-pian
author: 孔子及其弟子
authorPinyin: kong3 zi3 ji2 qi2 di4 zi3
authorSlug: kong-zi-ji-qi-di-zi
dynasty: 春秋
dynastyPinyin: chun1 qiu1
dynastySlug: chun-qiu
tags:
  - 蒙学
  - 论语
---
## 正文
- 阳货欲见孔子，孔子不见，归孔子豚。孔子时其亡也而往拜之，遇诸涂。谓孔子曰：“来，予与尔言。”曰：“怀其宝而迷其邦，可谓仁乎？”曰：“不可。”“好从事而亟失时，可谓知乎？”曰：“不可！”“日月逝矣，岁不我与！”孔子曰：“诺，吾将仕矣。”
- 子曰：“性相近也，习相远也。”
- 子曰：“唯上知与下愚不移。”
- 子之武城，闻弦歌之声。夫子莞尔而笑，曰：“割鸡焉用牛刀？”子游对曰：“昔者偃也闻诸夫子曰：‘君子学道则爱人，小人学道则易使也。’”子曰：“二三子，偃之言是也！前言戏之耳。”
- 公山弗扰以费畔，召，子欲往。子路不说，曰：“末之也已，何必公山氏之之也？”子曰：“夫召我者而岂徒哉？如有用我者，吾其为东周乎！”
- 子张问仁于孔子，孔子曰：“能行五者于天下为仁矣。”请问之，曰：“恭、宽、信、敏、惠。恭则不侮，宽则得众，信则人任焉，敏则有功，惠则足以使人。”
- 佛肸召，子欲往。子路曰：“昔者由也闻诸夫子曰：‘亲于其身为不善者，君子不入也。’佛肸以中牟畔，子之往也，如之何？”子曰：“然，有是言也。不曰坚乎，磨而不磷；不曰白乎，涅而不缁。吾岂匏瓜也哉？焉能系而不食？”
- 子曰：“由也，女闻六言六蔽矣乎？”对曰：“未也。”“居！吾语女。好仁不好学，其蔽也愚；好知不好学，其蔽也荡；好信不好学，其蔽也贼；好直不好学，其蔽也绞；好勇不好学，其蔽也乱；好刚不好学，其蔽也狂。”
- 子曰：“小子何莫学夫《诗》？《诗》可以兴，可以观，可以群，可以怨。迩之事父，远之事君，多识于鸟兽草木之名。”
- 子谓伯鱼曰：“女为《周南》、《召南》矣乎？人而不为《周南》、《召南》，其犹正墙面而立也与！”
- 子曰：“礼云礼云，玉帛云乎哉？乐云乐云，钟鼓云乎哉？”
- 子曰：“色厉而内荏，譬诸小人，其犹穿窬之盗也与？”
- 子曰：“乡愿，德之贼也。”
- 子曰：“道听而涂说，德之弃也。”
- 子曰：“鄙夫可与事君也与哉？其未得之也，患得之；既得之，患失之。苟患失之，无所不至矣。”
- 子曰：“古者民有三疾，今也或是之亡也。古之狂也肆，今之狂也荡；古之矜也廉，今之矜也忿戾；古之愚也直，今之愚也诈而已矣。”
- 子曰：“巧言令色，鲜矣仁。”
- 子曰：“恶紫之夺朱也，恶郑声之乱雅乐也，恶利口之覆邦家者。”
- 子曰：“予欲无言。”子贡曰：“子如不言，则小子何述焉？”子曰：“天何言哉？四时行焉，百物生焉，天何言哉？”
- 孺悲欲见孔子，孔子辞以疾。将命者出户，取瑟而歌，使之闻之。
- 宰我问：“三年之丧，期已久矣！君子三年不为礼，礼必坏；三年不为乐，乐必崩。旧谷既没，新谷既升，钻燧改火，期可已矣。”子曰：“食夫稻，衣夫锦，于女安乎？”曰：“安！”“女安则为之！夫君子之居丧，食旨不甘，闻乐不乐，居处不安，故不为也。今女安，则为之！”宰我出，子曰：“予之不仁也！子生三年，然后免于父母之怀。夫三年之丧，天下之通丧也，予也有三年之爱于其父母乎！”
- 子曰：“饱食终日，无所用心，难矣哉！不有博弈者乎？为之犹贤乎已。”
- 子路曰：“君子尚勇乎？”子曰：“君子义以为上。君子有勇而无义为乱，小人有勇而无义为盗。”
- 子贡曰：“君子亦有恶乎？”子曰：“有恶。恶称人之恶者，恶居下流而讪上者，恶勇而无礼者，恶果敢而窒者。”曰：“赐也亦有恶乎？”“恶徼以为知者，恶不孙以为勇者，恶讦以为直者。”
- 子曰：“唯女子与小人为难养也，近之则不孙，远之则怨。”
- 子曰：“年四十而见恶焉，其终也已。”

## 拼音
- yang2 huo4 yu4 jian4 kong3 zi3 ， kong3 zi3 bu2 jian4 ， gui1 kong3 zi3 tun2 。 kong3 zi3 shi2 qi2 wang2 ye3 er2 wang3 bai4 zhi1 ， yu4 zhu1 tu2 。 wei4 kong3 zi3 yue1 ： “ lai2 ， yu3 yu3 er3 yan2 。 ” yue1 ： “ huai2 qi2 bao3 er2 mi2 qi2 bang1 ， ke3 wei4 ren2 hu1 ？ ” yue1 ： “ bu4 ke3 。 ” “ hao3 cong2 shi4 er2 ji2 shi1 shi2 ， ke3 wei4 zhi1 hu1 ？ ” yue1 ： “ bu4 ke3 ！ ” “ ri4 yue4 shi4 yi3 ， sui4 bu4 wo3 yu3 ！ ” kong3 zi3 yue1 ： “ nuo4 ， wu2 jiang1 shi4 yi3 。 ”
- zi3 yue1 ： “ xing4 xiang1 jin4 ye3 ， xi2 xiang1 yuan3 ye3 。 ”
- zi3 yue1 ： “ wei2 shang4 zhi1 yu3 xia4 yu2 bu4 yi2 。 ”
- zi3 zhi1 wu3 cheng2 ， wen2 xian2 ge1 zhi1 sheng1 。 fu1 zi3 wan3 er3 er2 xiao4 ， yue1 ： “ ge1 ji1 yan1 yong4 niu2 dao1 ？ ” zi3 you2 dui4 yue1 ： “ xi1 zhe3 yan3 ye3 wen2 zhu1 fu1 zi3 yue1 ： ‘ jun1 zi3 xue2 dao4 ze2 ai4 ren2 ， xiao3 ren2 xue2 dao4 ze2 yi4 shi3 ye3 。 ’ ” zi3 yue1 ： “ er4 san1 zi3 ， yan3 zhi1 yan2 shi4 ye3 ！ qian2 yan2 xi4 zhi1 er3 。 ”
- gong1 shan1 fu2 rao3 yi3 fei4 pan4 ， zhao4 ， zi3 yu4 wang3 。 zi3 lu4 bu4 shuo1 ， yue1 ： “ mo4 zhi1 ye3 yi3 ， he2 bi4 gong1 shan1 shi4 zhi1 zhi1 ye3 ？ ” zi3 yue1 ： “ fu1 zhao4 wo3 zhe3 er2 qi3 tu2 zai1 ？ ru2 you3 yong4 wo3 zhe3 ， wu2 qi2 wei4 dong1 zhou1 hu1 ！ ”
- zi3 zhang1 wen4 ren2 yu2 kong3 zi3 ， kong3 zi3 yue1 ： “ neng2 xing2 wu3 zhe3 yu2 tian1 xia4 wei4 ren2 yi3 。 ” qing3 wen4 zhi1 ， yue1 ： “ gong1 、 kuan1 、 xin4 、 min3 、 hui4 。 gong1 ze2 bu4 wu3 ， kuan1 ze2 de2 zhong4 ， xin4 ze2 ren2 ren4 yan1 ， min3 ze2 you3 gong1 ， hui4 ze2 zu2 yi3 shi3 ren2 。 ”
- fo2 xi1 zhao4 ， zi3 yu4 wang3 。 zi3 lu4 yue1 ： “ xi1 zhe3 you2 ye3 wen2 zhu1 fu1 zi3 yue1 ： ‘ qin1 yu2 qi2 shen1 wei4 bu2 shan4 zhe3 ， jun1 zi3 bu2 ru4 ye3 。 ’ fo2 xi1 yi3 zhong1 mu4 pan4 ， zi3 zhi1 wang3 ye3 ， ru2 zhi1 he2 ？ ” zi3 yue1 ： “ ran2 ， you3 shi4 yan2 ye3 。 bu4 yue1 jian1 hu1 ， mo2 er2 bu4 lin2 ； bu4 yue1 bai2 hu1 ， nie4 er2 bu4 zi1 。 wu2 qi3 pao2 gua1 ye3 zai1 ？ yan1 neng2 xi4 er2 bu4 shi2 ？ ”
- zi3 yue1 ： “ you2 ye3 ， nü3 wen2 liu4 yan2 liu4 bi4 yi3 hu1 ？ ” dui4 yue1 ： “ wei4 ye3 。 ” “ ju1 ！ wu2 yu3 nü3 。 hao3 ren2 bu4 hao4 xue2 ， qi2 bi4 ye3 yu2 ； hao3 zhi1 bu4 hao3 xue2 ， qi2 bi4 ye3 dang4 ； hao3 xin4 bu4 hao4 xue2 ， qi2 bi4 ye3 zei2 ； hao3 zhi2 bu4 hao4 xue2 ， qi2 bi4 ye3 jiao3 ； hao3 yong3 bu4 hao4 xue2 ， qi2 bi4 ye3 luan4 ； hao3 gang1 bu4 hao4 xue2 ， qi2 bi4 ye3 kuang2 。 ”
- zi3 yue1 ： “ xiao3 zi0 he2 mo4 xue2 fu1 《 shi1 》 ？ 《 shi1 》 ke3 yi3 xing1 ， ke3 yi3 guan1 ， ke3 yi3 qun2 ， ke3 yi3 yuan4 。 er3 zhi1 shi4 fu4 ， yuan3 zhi1 shi4 jun1 ， duo1 shi2 yu2 niao3 shou4 cao3 mu4 zhi1 ming2 。 ”
- zi3 wei4 bo2 yu2 yue1 ： “ nü3 wei4 《 zhou1 nan2 》 、 《 zhao4 nan2 》 yi3 hu1 ？ ren2 er2 bu2 wei4 《 zhou1 nan2 》 、 《 zhao4 nan2 》 ， qi2 you2 zheng4 qiang2 mian4 er2 li4 ye3 yu3 ！ ”
- zi3 yue1 ： “ li3 yun2 li3 yun2 ， yu4 bo2 yun2 hu1 zai1 ？ le4 yun2 le4 yun2 ， zhong1 gu3 yun2 hu1 zai1 ？ ”
- zi3 yue1 ： “ se4 li4 er2 nei4 ren3 ， pi4 zhu1 xiao3 ren2 ， qi2 you2 chuan1 yu2 zhi1 dao4 ye3 yu3 ？ ”
- zi3 yue1 ： “ xiang1 yuan4 ， de2 zhi1 zei2 ye3 。 ”
- zi3 yue1 ： “ dao4 ting1 er2 tu2 shuo1 ， de2 zhi1 qi4 ye3 。 ”
- zi3 yue1 ： “ bi3 fu1 ke3 yu3 shi4 jun1 ye3 yu3 zai1 ？ qi2 wei4 de2 zhi1 ye3 ， huan4 de2 zhi1 ； ji4 de2 zhi1 ， huan4 shi1 zhi1 。 gou3 huan4 shi1 zhi1 ， wu2 suo3 bu2 zhi4 yi3 。 ”
- zi3 yue1 ： “ gu3 zhe3 min2 you3 san1 ji2 ， jin1 ye3 huo4 shi4 zhi1 wang2 ye3 。 gu3 zhi1 kuang2 ye3 si4 ， jin1 zhi1 kuang2 ye3 dang4 ； gu3 zhi1 jin1 ye3 lian2 ， jin1 zhi1 jin1 ye3 fen4 li4 ； gu3 zhi1 yu2 ye3 zhi2 ， jin1 zhi1 yu2 ye3 zha4 er2 yi3 yi3 。 ”
- zi3 yue1 ： “ qiao3 yan2 ling4 se4 ， xian1 yi3 ren2 。 ”
- zi3 yue1 ： “ e4 zi3 zhi1 duo2 zhu1 ye3 ， e4 zheng4 sheng1 zhi1 luan4 ya3 yue4 ye3 ， e4 li4 kou3 zhi1 fu4 bang1 jia1 zhe3 。 ”
- zi3 yue1 ： “ yu3 yu4 wu2 yan2 。 ” zi3 gong4 yue1 ： “ zi3 ru2 bu4 yan2 ， ze2 xiao3 zi0 he2 shu4 yan1 ？ ” zi3 yue1 ： “ tian1 he2 yan2 zai1 ？ si4 shi2 xing2 yan1 ， bai3 wu4 sheng1 yan1 ， tian1 he2 yan2 zai1 ？ ”
- ru2 bei1 yu4 jian4 kong3 zi3 ， kong3 zi3 ci2 yi3 ji2 。 jiang1 ming4 zhe3 chu1 hu4 ， qu3 se4 er2 ge1 ， shi3 zhi1 wen2 zhi1 。
- zai3 wo3 wen4 ： “ san1 nian2 zhi1 sang4 ， qi1 yi3 jiu3 yi3 ！ jun1 zi3 san1 nian2 bu2 wei4 li3 ， li3 bi4 huai4 ； san1 nian2 bu2 wei4 le4 ， le4 bi4 beng1 。 jiu4 gu3 ji4 mei2 ， xin1 gu3 ji4 sheng1 ， zuan4 sui4 gai3 huo3 ， qi1 ke3 yi3 yi3 。 ” zi3 yue1 ： “ shi2 fu1 dao4 ， yi1 fu1 jin3 ， yu2 nü3 an1 hu1 ？ ” yue1 ： “ an1 ！ ” “ nü3 an1 ze2 wei4 zhi1 ！ fu1 jun1 zi3 zhi1 ju1 sang1 ， shi2 zhi3 bu4 gan1 ， wen2 le4 bu0 le4 ， ju1 chu4 bu4 an1 ， gu4 bu2 wei4 ye3 。 jin1 nü3 an1 ， ze2 wei4 zhi1 ！ ” zai3 wo3 chu1 ， zi3 yue1 ： “ yu3 zhi1 bu4 ren2 ye3 ！ zi3 sheng1 san1 nian2 ， ran2 hou4 mian3 yu2 fu4 mu3 zhi1 huai2 。 fu1 san1 nian2 zhi1 sang4 ， tian1 xia4 zhi1 tong1 sang4 ye3 ， yu3 ye3 you3 san1 nian2 zhi1 ai4 yu2 qi2 fu4 mu3 hu1 ！ ”
- zi3 yue1 ： “ bao3 shi2 zhong1 ri4 ， wu2 suo3 yong4 xin1 ， nan2 yi3 zai1 ！ bu4 you3 bo2 yi4 zhe3 hu1 ？ wei4 zhi1 you2 xian2 hu1 yi3 。 ”
- zi3 lu4 yue1 ： “ jun1 zi3 shang4 yong3 hu1 ？ ” zi3 yue1 ： “ jun1 zi3 yi4 yi3 wei4 shang4 。 jun1 zi3 you3 yong3 er2 wu2 yi4 wei4 luan4 ， xiao3 ren2 you3 yong3 er2 wu2 yi4 wei4 dao4 。 ”
- zi3 gong4 yue1 ： “ jun1 zi3 yi4 you3 e4 hu1 ？ ” zi3 yue1 ： “ you3 e4 。 e4 cheng1 ren2 zhi1 e4 zhe3 ， wu4 ju1 xia4 liu2 er2 shan4 shang4 zhe3 ， e4 yong3 er2 wu2 li3 zhe3 ， e4 guo3 gan3 er2 zhi4 zhe3 。 ” yue1 ： “ ci4 ye3 yi4 you3 e4 hu1 ？ ” “ e4 jiao3 yi3 wei2 zhi1 zhe3 ， e4 bu4 sun1 yi3 wei2 yong3 zhe3 ， e4 jie2 yi3 wei2 zhi2 zhe3 。 ”
- zi3 yue1 ： “ wei2 nü3 zi3 yu3 xiao3 ren2 wei2 nan2 yang3 ye3 ， jin4 zhi1 ze2 bu4 sun1 ， yuan3 zhi1 ze2 yuan4 。 ”
- zi3 yue1 ： “ nian2 si4 shi2 er2 jian4 e4 yan1 ， qi2 zhong1 ye3 yi3 。 ”

## 注释

## 译文

## 赏析
