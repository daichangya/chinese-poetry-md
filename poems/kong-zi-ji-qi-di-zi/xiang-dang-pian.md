---
id: kong-zi-ji-qi-di-zi-xiang-dang-pian
title: 乡党篇
titlePinyin: xiang1 dang3 pian1
titleSlug: xiang-dang-pian
author: 孔子及其弟子
authorPinyin: kong3 zi3 ji2 qi2 di4 zi3
authorSlug: kong-zi-ji-qi-di-zi
dynasty: 春秋
dynastyPinyin: chun1 qiu1
dynastySlug: chun-qiu
tags:
  - 蒙学
  - 论语
---
## 正文
- 孔子于乡党，恂恂如也，似不能言者；其在宗庙朝庭，便便言，唯谨尔。
- 朝，与下大夫言，侃侃如也；与上大夫言，訚訚如也。君在，踧踖如也，与与如也。
- 君召使摈，色勃如也，足躩如也。揖所与立，左右手，衣前后襜如也。趋进，翼如也。宾退，必复命曰：“宾不顾矣。”
- 入公门，鞠躬如也，如不容。立不中门，行不履阈。过位，色勃如也，足躩如也，其言似不足者。摄齐升堂，鞠躬如也，屏气似不息者。出，降一等，逞颜色，怡怡如也；没阶，趋进，翼如也；复其位，踧踖如也。
- 执圭，鞠躬如也，如不胜。上如揖，下如授。勃如战色，足蹜蹜如有循。享礼，有容色。私觌，愉愉如也。
- 君子不以绀緅饰，红紫不以为亵服。当暑袗𫄨绤，必表而出之。缁衣羔裘，素衣麑裘，黄衣狐裘。亵裘长，短右袂。必有寝衣，长一身有半。狐貉之厚以居。去丧，无所不佩。非帷裳，必杀之。羔裘玄冠不以吊。吉月，必朝服而朝。
- 齐，必有明衣，布。齐必变食，居必迁坐。
- 食不厌精，脍不厌细。食饐而餲，鱼馁而肉败，不食；色恶，不食；臭恶，不食；失饪，不食；不时，不食；割不正，不食；不得其酱，不食。肉虽多，不使胜食气。唯酒无量，不及乱。沽酒市脯，不食。不撤姜食，不多食。
- 祭于公，不宿肉。祭肉不出三日，出三日不食之矣。
- 食不语，寝不言。
- 虽疏食菜羹，必祭，必齐如也。
- 席不正，不坐。
- 乡人饮酒，杖者出，斯出矣。
- 乡人傩，朝服而立于阼阶。
- 问人于他邦，再拜而送之。
- 康子馈药，拜而受之。曰：“丘未达，不敢尝。”
- 厩焚，子退朝，曰：“伤人乎？”不问马。
- 君赐食，必正席先尝之；君赐腥，必熟而荐之；君赐生，必畜之。侍食于君，君祭，先饭。
- 疾，君视之，东首，加朝服，拖绅。
- 君命召，不俟驾行矣。
- 入太庙，每事问。
- 朋友死，无所归，曰：“于我殡。”
- 朋友之馈，虽车马，非祭肉，不拜。
- 寝不尸，居不客。
- 见齐衰者，虽狎，必变。见冕者与瞽者，虽亵，必以貌。凶服者式之，式负版者。有盛馔，必变色而作。迅雷风烈，必变。
- 升车，必正立，执绥。车中不内顾，不疾言，不亲指。
- 色斯举矣，翔而后集。曰：“山梁雌雉，时哉时哉！”子路共之，三嗅而作。

## 拼音
- kong3 zi3 yu2 xiang1 dang3 ， xun2 xun2 ru2 ye3 ， si4 bu4 neng2 yan2 zhe3 ； qi2 zai4 zong1 miao4 chao2 ting2 ， bian4 bian4 yan2 ， wei2 jin3 er3 。
- chao2 ， yu3 xia4 dai4 fu0 yan2 ， kan3 kan3 ru2 ye3 ； yu3 shang4 dai4 fu0 yan2 ， yin2 yin2 ru2 ye3 。 jun1 zai4 ， cu4 ji2 ru2 ye3 ， yu3 yu3 ru2 ye3 。
- jun1 zhao4 shi3 bin4 ， se4 bo2 ru2 ye3 ， zu2 jue2 ru2 ye3 。 yi1 suo3 yu3 li4 ， zuo3 you4 shou3 ， yi1 qian2 hou4 chan1 ru2 ye3 。 qu1 jin4 ， yi4 ru2 ye3 。 bin1 tui4 ， bi4 fu4 ming4 yue1 ： “ bin1 bu2 gu4 yi3 。 ”
- ru4 gong1 men2 ， ju1 gong1 ru2 ye3 ， ru2 bu4 rong2 。 li4 bu4 zhong1 men2 ， xing2 bu4 lü3 yu4 。 guo4 wei4 ， se4 bo2 ru2 ye3 ， zu2 jue2 ru2 ye3 ， qi2 yan2 si4 bu4 zu2 zhe3 。 she4 qi2 sheng1 tang2 ， ju1 gong1 ru2 ye3 ， bing3 qi4 si4 bu4 xi1 zhe3 。 chu1 ， jiang4 yi1 deng3 ， cheng3 yan2 se4 ， yi2 yi2 ru2 ye3 ； mei2 jie1 ， qu1 jin4 ， yi4 ru2 ye3 ； fu4 qi2 wei4 ， cu4 ji2 ru2 ye3 。
- zhi2 gui1 ， ju1 gong1 ru2 ye3 ， ru2 bu2 sheng4 。 shang4 ru2 yi1 ， xia4 ru2 shou4 。 bo2 ru2 zhan4 se4 ， zu2 su4 su4 ru2 you3 xun2 。 xiang3 li3 ， you3 rong2 se4 。 si1 di2 ， yu2 yu2 ru2 ye3 。
- jun1 zi3 bu4 yi3 gan4 zou1 shi4 ， hong2 zi3 bu4 yi3 wei2 xie4 fu2 。 dang1 shu3 zhen3 chi1 xi4 ， bi4 biao3 er2 chu1 zhi1 。 zi1 yi1 gao1 qiu2 ， su4 yi1 ni2 qiu2 ， huang2 yi1 hu2 qiu2 。 xie4 qiu2 chang2 ， duan3 you4 mei4 。 bi4 you3 qin3 yi1 ， chang2 yi4 shen1 you3 ban4 。 hu2 mo4 zhi1 hou4 yi3 ju1 。 qu4 sang4 ， wu2 suo3 bu2 pei4 。 fei1 wei2 shang0 ， bi4 sha1 zhi1 。 gao1 qiu2 xuan2 guan1 bu4 yi3 diao4 。 ji2 yue4 ， bi4 chao2 fu2 er2 chao2 。
- qi2 ， bi4 you3 ming2 yi1 ， bu4 。 qi2 bi4 bian4 shi2 ， ju1 bi4 qian1 zuo4 。
- shi2 bu2 yan4 jing1 ， kuai4 bu2 yan4 xi4 。 shi2 yi4 er2 ai4 ， yu2 nei3 er2 rou4 bai4 ， bu4 shi2 ； se4 e4 ， bu4 shi2 ； chou4 e4 ， bu4 shi2 ； shi1 ren4 ， bu4 shi2 ； bu4 shi2 ， bu4 shi2 ； ge1 bu2 zheng4 ， bu4 shi2 ； bu4 de2 qi2 jiang4 ， bu4 shi2 。 rou4 sui1 duo1 ， bu4 shi3 sheng4 shi2 qi4 。 wei2 jiu3 wu2 liang4 ， bu4 ji2 luan4 。 gu1 jiu3 shi4 pu2 ， bu4 shi2 。 bu2 che4 jiang1 shi2 ， bu4 duo1 shi2 。
- ji4 yu2 gong1 ， bu2 su4 rou4 。 ji4 rou4 bu4 chu1 san1 ri4 ， chu1 san1 ri4 bu4 shi2 zhi1 yi3 。
- shi2 bu4 yu3 ， qin3 bu4 yan2 。
- sui1 shu1 shi2 cai4 geng1 ， bi4 ji4 ， bi4 qi2 ru2 ye3 。
- xi2 bu2 zheng4 ， bu2 zuo4 。
- xiang1 ren2 yin3 jiu3 ， zhang4 zhe3 chu1 ， si1 chu1 yi3 。
- xiang1 ren2 nuo2 ， chao2 fu2 er2 li4 yu2 zuo4 jie1 。
- wen4 ren2 yu2 ta1 bang1 ， zai4 bai4 er2 song4 zhi1 。
- kang1 zi3 kui4 yao4 ， bai4 er2 shou4 zhi1 。 yue1 ： “ qiu1 wei4 da2 ， bu4 gan3 chang2 。 ”
- jiu4 fen2 ， zi3 tui4 chao2 ， yue1 ： “ shang1 ren2 hu1 ？ ” bu2 wen4 ma3 。
- jun1 ci4 shi2 ， bi4 zheng4 xi2 xian1 chang2 zhi1 ； jun1 ci4 xing1 ， bi4 shu2 er2 jian4 zhi1 ； jun1 ci4 sheng1 ， bi4 chu4 zhi1 。 shi4 shi2 yu2 jun1 ， jun1 ji4 ， xian1 fan4 。
- ji2 ， jun1 shi4 zhi1 ， dong1 shou3 ， jia1 chao2 fu2 ， tuo1 shen1 。
- jun1 ming4 zhao4 ， bu2 si4 jia4 xing2 yi3 。
- ru4 tai4 miao4 ， mei3 shi4 wen4 。
- peng2 you3 si3 ， wu2 suo3 gui1 ， yue1 ： “ yu2 wo3 bin4 。 ”
- peng2 you3 zhi1 kui4 ， sui1 che1 ma3 ， fei1 ji4 rou4 ， bu2 bai4 。
- qin3 bu4 shi1 ， ju1 bu2 ke4 。
- jian4 qi2 shuai1 zhe3 ， sui1 xia2 ， bi4 bian4 。 jian4 mian3 zhe3 yu3 gu3 zhe3 ， sui1 xie4 ， bi4 yi3 mao4 。 xiong1 fu2 zhe3 shi4 zhi1 ， shi4 fu4 ban3 zhe3 。 you3 sheng4 zhuan4 ， bi4 bian4 se4 er2 zuo4 。 xun4 lei2 feng1 lie4 ， bi4 bian4 。
- sheng1 che1 ， bi4 zheng4 li4 ， zhi2 sui2 。 che1 zhong1 bu2 nei4 gu4 ， bu4 ji2 yan2 ， bu4 qin1 zhi3 。
- se4 si1 ju3 yi3 ， xiang2 er2 hou4 ji2 。 yue1 ： “ shan1 liang2 ci2 zhi4 ， shi2 zai1 shi2 zai1 ！ ” zi3 lu4 gong4 zhi1 ， san1 xiu4 er2 zuo4 。

## 注释

## 译文

## 赏析
