---
id: lou-yao-ci-yun-weng-chu-du-tong-you-bei-shan
title: 次韵翁处度同游北山
titlePinyin: ci4 yun4 weng1 chu4 du4 tong2 you2 bei3 shan1
titleSlug: ci-yun-weng-chu-du-tong-you-bei-shan
author: 楼钥
authorPinyin: lou2 yao4
authorSlug: lou-yao
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 两夫持镰行我先，巧寻径路其智专。
- 我扶枯藤衣短后，意气已出层峰巅。
- 何郎鲍叔饱经历，胜处一一手自编。
- 我携旧记访陈迹，正恐急景不得延。
- 当年共登青云梯，今日邀我为击鲜。
- 始观神龟闯清泚，上有石壁来飞泉。
- 隠清遗基平可坐，下顾乱石如磨鋋。
- 悬崖双瀑洒空雪，来自一握孤云天。
- 却从下流溯深险，崎岖直到清潭边。
- 朝阳射光破幽閟，断虹上下遮潺湲。
- 传闻高山更高处，雅有行路从西偏。
- 同行无乃深好事，杯酒自犒脚力全。
- 诛锄荆棘穷鸟道，欲进不得意愈坚。
- 旋呼僮仆累危石，笑采野菊聊盘旋。
- 扪萝腾身上苔磴，往往欢呼争著鞭。
- 侧行危步汗浃背，石角或使衣裳褰。
- 少焉身在双瀑上，又见高派冲泓渊。
- 自笑泉石成膏肓，爱赏不减蚁慕膻。
- 巉岩数峰巧遮护，妙处二老初无传。
- 脱迹尘埃到此地，便觉神思飘飘然。
- 回首江南尘一聚，城郭历历眼俗穿。
- 相期更看水流处，步履未倦夸轻翩。
- 一上千尺穷山椒，碧涧靡迤流苍烟。
- 寻源不能且忘返，石猊巍踞惊神𫔔。
- 退求归径惘难问，藤萝所在相萦缠。
- 我方踟蹰风烟表，披披衣袂身欲僊。
- 晚归招提各痛饮，读尽屋壁长短篇。
- 截筒环山笕清驶，窍出珠穗心亦怜。
- 棋枰相与论瓜葛，横琴不妨挥五弦。
- 人生易老费扶掖，胜具大率须少年。
- 伊余历聘佳山水，爱奇切慕太史迁。
- 明年炎暑袭故步，与君共枕清流眠。

## 拼音
- liang3 fu1 chi2 lian2 xing2 wo3 xian1 ， qiao3 xun2 jing4 lu4 qi2 zhi4 zhuan1 。
- wo3 fu2 ku1 teng2 yi1 duan3 hou4 ， yi4 qi4 yi3 chu1 ceng2 feng1 dian1 。
- he2 lang2 bao4 shu1 bao3 jing1 li4 ， sheng4 chu4 yi1 yi1 shou3 zi4 bian1 。
- wo3 xie2 jiu4 ji4 fang3 chen2 ji4 ， zheng4 kong3 ji2 jing3 bu4 de2 yan2 。
- dang1 nian2 gong4 deng1 qing1 yun2 ti1 ， jin1 ri4 yao1 wo3 wei4 ji1 xian1 。
- shi3 guan1 shen2 gui1 chuang3 qing1 ci3 ， shang4 you3 shi2 bi4 lai2 fei1 quan2 。
- yin3 qing1 yi2 ji1 ping2 ke3 zuo4 ， xia4 gu4 luan4 shi2 ru2 mo2 chan2 。
- xuan2 ya2 shuang1 pu4 sa3 kong1 xue3 ， lai2 zi4 yi2 wo4 gu1 yun2 tian1 。
- que4 cong2 xia4 liu2 su4 shen1 xian3 ， qi2 qu1 zhi2 dao4 qing1 tan2 bian1 。
- chao2 yang2 she4 guang1 po4 you1 bi4 ， duan4 hong2 shang4 xia4 zhe1 chan2 yuan2 。
- chuan2 wen2 gao1 shan1 geng4 gao1 chu4 ， ya3 you3 xing2 lu4 cong2 xi1 pian1 。
- tong2 hang2 wu2 nai3 shen1 hao3 shi4 ， bei1 jiu3 zi4 kao4 jiao3 li4 quan2 。
- zhu1 chu2 jing1 ji2 qiong2 niao3 dao4 ， yu4 jin4 bu4 de2 yi4 yu4 jian1 。
- xuan2 hu1 tong2 pu2 lei4 wei1 shi2 ， xiao4 cai3 ye3 ju2 liao2 pan2 xuan2 。
- men2 luo2 teng2 shen1 shang4 tai2 deng4 ， wang3 wang3 huan1 hu1 zheng1 zhu4 bian1 。
- ce4 xing2 wei1 bu4 han4 jia1 bei4 ， shi2 jiao3 huo4 shi3 yi1 shang0 qian1 。
- shao3 yan1 shen1 zai4 shuang1 pu4 shang4 ， you4 jian4 gao1 pai4 chong1 hong2 yuan1 。
- zi4 xiao4 quan2 shi2 cheng2 gao1 huang1 ， ai4 shang3 bu4 jian3 yi3 mu4 shan1 。
- chan2 yan2 shu4 feng1 qiao3 zhe1 hu4 ， miao4 chu4 er4 lao3 chu1 wu2 chuan2 。
- tuo1 ji4 chen2 ai1 dao4 ci3 di4 ， bian4 jue2 shen2 si1 piao1 piao1 ran2 。
- hui2 shou3 jiang1 nan2 chen2 yi2 ju4 ， cheng2 guo1 li4 li4 yan3 su2 chuan1 。
- xiang1 qi1 geng4 kan4 shui3 liu2 chu4 ， bu4 lü3 wei4 juan4 kua1 qing1 pian1 。
- yi2 shang4 qian1 chi3 qiong2 shan1 jiao1 ， bi4 jian4 mi2 yi3 liu2 cang1 yan1 。
- xun2 yuan2 bu4 neng2 qie3 wang4 fan3 ， shi2 ni2 wei1 ju4 jing1 shen2 𫔔 。
- tui4 qiu2 gui1 jing4 wang3 nan2 wen4 ， teng2 luo2 suo3 zai4 xiang1 ying2 chan2 。
- wo3 fang1 chi2 chu2 feng1 yan1 biao3 ， pi1 pi1 yi1 mei4 shen1 yu4 xian1 。
- wan3 gui1 zhao1 ti2 ge4 tong4 yin3 ， du2 jin4 wu1 bi4 chang2 duan3 pian1 。
- jie2 tong3 huan2 shan1 jian3 qing1 shi3 ， qiao4 chu1 zhu1 sui4 xin1 yi4 lian2 。
- qi2 ping2 xiang1 yu3 lun4 gua1 ge2 ， heng2 qin2 bu4 fang2 hui1 wu3 xian2 。
- ren2 sheng1 yi4 lao3 fei4 fu2 ye4 ， sheng4 ju4 da4 lü4 xu1 shao4 nian2 。
- yi1 yu2 li4 pin4 jia1 shan1 shui3 ， ai4 qi2 qie4 mu4 tai4 shi3 qian1 。
- ming2 nian2 yan2 shu3 xi2 gu4 bu4 ， yu3 jun1 gong4 zhen3 qing1 liu2 mian2 。

## 注释

## 译文

## 赏析
