---
id: su-zhe-yin-jiu-guo-liang-fei-ji-fu-zuo
title: 饮酒过量肺疾复作
titlePinyin: yin3 jiu3 guo4 liang4 fei4 ji2 fu4 zuo4
titleSlug: yin-jiu-guo-liang-fei-ji-fu-zuo
author: 苏辙
authorPinyin: su1 zhe2
authorSlug: su-zhe
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 朝蒙曲尘居，夜傍糟床卧。
- 鼻香黍麦熟，眼乱瓶罂过。
- 囊中衣已空，口角涎虚堕。
- 啜尝未云足，盗釂恐深坐。
- 使君信宽仁，高会慰寒饿。
- 西楼适新成，明月犹半破。
- 拥檐青山横，拂槛流水播。
- 雕槃贮霜实，银盎荐秋糯。
- 共言文字欢，岂待红裙佐。
- 惟知醍醐滑，不悟颇罗大。
- 夜归肺增涨，晨起脾失磨。
- 情怀忽牢落，药饵费调和。
- 衰年足奇穷，一醉仍坎坷。
- 清尊自不恶，多病欲何奈。
- 闻公话少年，举白不论个。
- 歌吟杂嘲谑，笑语争掀簸。
- 平明起相视，锐气曾未挫。
- 达人遗形骸，驽马怀豆莝。
- 不知逃世网，但解忧岁课。
- 不见独醒人，终费招魂些。

## 拼音
- chao2 meng2 qu3 chen2 ju1 ， ye4 bang4 zao1 chuang2 wo4 。
- bi2 xiang1 shu3 mai4 shu2 ， yan3 luan4 ping2 ying1 guo4 。
- nang2 zhong1 yi1 yi3 kong1 ， kou3 jiao3 xian2 xu1 duo4 。
- chuo4 chang2 wei4 yun2 zu2 ， dao4 jiao4 kong3 shen1 zuo4 。
- shi3 jun1 xin4 kuan1 ren2 ， gao1 hui4 wei4 han2 e4 。
- xi1 lou2 shi4 xin1 cheng2 ， ming2 yue4 you2 ban4 po4 。
- yong1 yan2 qing1 shan1 heng2 ， fu2 kan3 liu2 shui3 bo1 。
- diao1 pan2 zhu4 shuang1 shi2 ， yin2 ang4 jian4 qiu1 nuo4 。
- gong4 yan2 wen2 zi4 huan1 ， qi3 dai4 hong2 qun2 zuo3 。
- wei2 zhi1 ti2 hu2 hua2 ， bu2 wu4 po1 luo2 da4 。
- ye4 gui1 fei4 zeng1 zhang3 ， chen2 qi3 pi2 shi1 mo2 。
- qing2 huai2 hu1 lao2 luo4 ， yao4 er3 fei4 tiao2 he2 。
- shuai1 nian2 zu2 qi2 qiong2 ， yi2 zui4 reng2 kan3 ke3 。
- qing1 zun1 zi4 bu2 e4 ， duo1 bing4 yu4 he2 nai4 。
- wen2 gong1 hua4 shao4 nian2 ， ju3 bai2 bu2 lun4 ge4 。
- ge1 yin2 za2 chao2 xue4 ， xiao4 yu3 zheng1 xian1 bo4 。
- ping2 ming2 qi3 xiang1 shi4 ， rui4 qi4 ceng2 wei4 cuo4 。
- da2 ren2 yi2 xing2 hai2 ， nu2 ma3 huai2 dou4 cuo4 。
- bu4 zhi1 tao2 shi4 wang3 ， dan4 jie3 you1 sui4 ke4 。
- bu2 jian4 du2 xing3 ren2 ， zhong1 fei4 zhao1 hun2 xie1 。

## 注释

## 译文

## 赏析
