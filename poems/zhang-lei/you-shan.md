---
id: zhang-lei-you-shan
title: 友山
titlePinyin: you3 shan1
titleSlug: you-shan
author: 张耒
authorPinyin: zhang1 lei3
authorSlug: zhang-lei
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 张子官于福昌，块然独居，无与为友。
- 宾客不至，遗朋失旧。
- 经时闭门，终日钳口。
- 出无与游，居无与就。
- 谁同我食，谁酌我酒。
- 归守妻孥，出对厮走。
- 驾言出游，田童野叟。
- 气否莫交，情包不剖。
- 塞聪蔽明，盘足袖手。
- 披书阅简，眩目疲肘。
- 厌然成痼，不可针灸。
- 于是张子，涤虑除烦。
- 披庭扫堂，枕手而眠。
- 恍若有遇，有神降焉。
- 曰我实哀汝，独无友朋。
- 我有教告，子乎我听。
- 凡世之人，百愚一贤。
- 古昔所叹，非独今然。
- 得贤与朋，善固无俪。
- 贤不可得，将愚与比。
- 友贤实难，幸然后值。
- 不幸友愚，与无孰利。
- 谄笑倾辟，韬情晦实。
- 测心献计，因隙投策。
- 口是腹非，面歌背泣。
- 友若此者，实繁孔多。
- 曷若不见，目清耳和。
- 我复告子，真友之实。
- 尔遵我言，友胡有竭。
- 人物虽殊，可友同焉。
- 赐尔以友，其名曰山。
- 居汝左右，在汝北焉。
- 端不汝去，澹兮绝言。
- 春丽夏繁，秋疏冬瘦。
- 霞雾融明，风驰雨骤。
- 孤楫横奔，牢屯巧镂。
- 傲岸轩昂，清华润秀。
- 对食临眠，排堂入牖。
- 效技汝前，虽劳不疚。
- 山有佳泉，多灌尔囿。
- 历石悬空，泠泠清漱。
- 如闻妙音，濯烦浴垢。
- 不犹愈乎，卑议庸读。
- 过耳增懑，入心善烦者乎。
- 山有修竹，汝园是植。
- 静丽明鲜，端虚正直。
- 如彼正人，扬言发色。
- 微风散碧，宵月镂白。
- 不犹愈乎，市儿尘颜。
- 敧眉鼓吻，佞笑浮言。
- 工为媚悦，善佞曲拳者乎。
- 山有乔木，耸立而峙。
- 端无媚姿，若对正士。
- 障雨蔽暍，千人所芘。
- 微飚披拂，吹奏竽籁。
- 不犹愈乎，蠕蠕鼠辈。
- 女黠儿娇，奴趋妾拜者乎。
- 山有好鸟，清喉丽羽。
- 引啸长鸣，群呼迭语。
- 夜管风弦，哀簧怨柱。
- 不犹愈乎，巷歌里舞。
- 促缩跳梁，颠妖淫污。
- 父子不施，弃礼忘数者乎。
- 如前实繁，言胡可殚。
- 汝与之乐，右攀左援。
- 曷为孑孑，寤寐嗟叹。
- 张子再拜，受言永怀。
- 解累亡忧，心通志开。
- 高山岩岩，流水潺潺。
- 竹茂木翘，鸟鸣琅然。
- 如前夷齐，而后闵颜。
- 吾何为乎，浩然其间。

## 拼音
- zhang1 zi3 guan1 yu2 fu2 chang1 ， kuai4 ran2 du2 ju1 ， wu2 yu3 wei4 you3 。
- bin1 ke4 bu2 zhi4 ， yi2 peng2 shi1 jiu4 。
- jing1 shi2 bi4 men2 ， zhong1 ri4 qian2 kou3 。
- chu1 wu2 yu3 you2 ， ju1 wu2 yu3 jiu4 。
- shui2 tong2 wo3 shi2 ， shui2 zhuo2 wo3 jiu3 。
- gui1 shou3 qi1 nu2 ， chu1 dui4 si1 zou3 。
- jia4 yan2 chu1 you2 ， tian2 tong2 ye3 sou3 。
- qi4 fou3 mo4 jiao1 ， qing2 bao1 bu4 pou1 。
- sai1 cong1 bi4 ming2 ， pan2 zu2 xiu4 shou3 。
- pi1 shu1 yue4 jian3 ， xuan4 mu4 pi2 zhou3 。
- yan4 ran2 cheng2 gu4 ， bu4 ke3 zhen1 jiu3 。
- yu2 shi4 zhang1 zi3 ， di2 lü4 chu2 fan2 。
- pi1 ting2 sao3 tang2 ， zhen3 shou3 er2 mian2 。
- huang3 ruo4 you3 yu4 ， you3 shen2 jiang4 yan1 。
- yue1 wo3 shi2 ai1 ru3 ， du2 wu2 you3 peng2 。
- wo3 you3 jiao4 gao4 ， zi3 hu1 wo3 ting1 。
- fan2 shi4 zhi1 ren2 ， bai3 yu2 yi4 xian2 。
- gu3 xi1 suo3 tan4 ， fei1 du2 jin1 ran2 。
- de2 xian2 yu3 peng2 ， shan4 gu4 wu2 li4 。
- xian2 bu4 ke3 de2 ， jiang1 yu2 yu3 bi3 。
- you3 xian2 shi2 nan2 ， xing4 ran2 hou4 zhi2 。
- bu2 xing4 you3 yu2 ， yu3 wu2 shu2 li4 。
- chan3 xiao4 qing1 pi4 ， tao1 qing2 hui4 shi2 。
- ce4 xin1 xian4 ji4 ， yin1 xi4 tou2 ce4 。
- kou3 shi4 fu4 fei1 ， mian4 ge1 bei4 qi4 。
- you3 ruo4 ci3 zhe3 ， shi2 fan2 kong3 duo1 。
- he2 ruo4 bu2 jian4 ， mu4 qing1 er3 he2 。
- wo3 fu4 gao4 zi3 ， zhen1 you3 zhi1 shi2 。
- er3 zun1 wo3 yan2 ， you3 hu2 you3 jie2 。
- ren2 wu4 sui1 shu1 ， ke3 you3 tong2 yan1 。
- ci4 er3 yi3 you3 ， qi2 ming2 yue1 shan1 。
- ju1 ru3 zuo3 you4 ， zai4 ru3 bei3 yan1 。
- duan1 bu4 ru3 qu4 ， dan4 xi1 jue2 yan2 。
- chun1 li4 xia4 fan2 ， qiu1 shu1 dong1 shou4 。
- xia2 wu4 rong2 ming2 ， feng1 chi2 yu3 zhou4 。
- gu1 ji2 heng2 ben1 ， lao2 tun2 qiao3 lou4 。
- ao4 an4 xuan1 ang2 ， qing1 hua2 run4 xiu4 。
- dui4 shi2 lin2 mian2 ， pai2 tang2 ru4 you3 。
- xiao4 ji4 ru3 qian2 ， sui1 lao2 bu2 jiu4 。
- shan1 you3 jia1 quan2 ， duo1 guan4 er3 you4 。
- li4 shi2 xuan2 kong1 ， ling2 ling2 qing1 shu4 。
- ru2 wen2 miao4 yin1 ， zhuo2 fan2 yu4 gou4 。
- bu4 you2 yu4 hu1 ， bei1 yi4 yong1 du2 。
- guo4 er3 zeng1 men4 ， ru4 xin1 shan4 fan2 zhe3 hu1 。
- shan1 you3 xiu1 zhu2 ， ru3 yuan2 shi4 zhi2 。
- jing4 li4 ming2 xian1 ， duan1 xu1 zheng4 zhi2 。
- ru2 bi3 zheng4 ren2 ， yang2 yan2 fa1 se4 。
- wei1 feng1 san4 bi4 ， xiao1 yue4 lou4 bai2 。
- bu4 you2 yu4 hu1 ， shi4 er2 chen2 yan2 。
- qi1 mei2 gu3 wen3 ， ning4 xiao4 fu2 yan2 。
- gong1 wei4 mei4 yue4 ， shan4 ning4 qu3 quan2 zhe3 hu1 。
- shan1 you3 qiao2 mu4 ， song3 li4 er2 zhi4 。
- duan1 wu2 mei4 zi1 ， ruo4 dui4 zheng4 shi4 。
- zhang4 yu3 bi4 ye1 ， qian1 ren2 suo3 pi2 。
- wei1 biao1 pi1 fu2 ， chui1 zou4 yu2 lai4 。
- bu4 you2 yu4 hu1 ， ru2 ru2 shu3 bei4 。
- nü3 xia2 er2 jiao1 ， nu2 qu1 qie4 bai4 zhe3 hu1 。
- shan1 you3 hao3 niao3 ， qing1 hou2 li4 yu3 。
- yin3 xiao4 chang2 ming2 ， qun2 hu1 die2 yu3 。
- ye4 guan3 feng1 xian2 ， ai1 huang2 yuan4 zhu4 。
- bu4 you2 yu4 hu1 ， xiang4 ge1 li3 wu3 。
- cu4 suo1 tiao4 liang2 ， dian1 yao1 yin2 wu1 。
- fu4 zi3 bu4 shi1 ， qi4 li3 wang4 shu4 zhe3 hu1 。
- ru2 qian2 shi2 fan2 ， yan2 hu2 ke3 dan1 。
- ru3 yu3 zhi1 le4 ， you4 pan1 zuo3 yuan2 。
- he2 wei4 jie2 jie2 ， wu4 mei4 jie1 tan4 。
- zhang1 zi3 zai4 bai4 ， shou4 yan2 yong3 huai2 。
- jie3 lei4 wang2 you1 ， xin1 tong1 zhi4 kai1 。
- gao1 shan1 yan2 yan2 ， liu2 shui3 chan2 chan2 。
- zhu2 mao4 mu4 qiao4 ， niao3 ming2 lang2 ran2 。
- ru2 qian2 yi2 qi2 ， er2 hou4 min3 yan2 。
- wu2 he2 wei4 hu1 ， hao4 ran2 qi2 jian1 。

## 注释

## 译文

## 赏析
