---
title: 释宗杲
---
释宗杲（一○八九～一一六三），号大慧，俗姓奚，宣州宁国（今安徽宣城）人。年十七出家，从曹洞诸老宿游，既得其说，去之谒准湛堂。准死，谒丞相张商英，一言而契，名其庵曰妙喜，字之曰昙晦，幷受荐往建康天宁寺见圆悟克勤。后克勤主云居席，命杲居第一座。后张浚延住临安径山能仁禅院。高宗绍兴七年（一一三七），于临安府明庆院开堂。十一年，因结识张九成，为秦桧所恶，斥还俗，屏居衡州。二十年，移梅州。二十五年桧卒，特恩放还，复僧服，住明州阿育王山广利禅寺。二十八年，再住径山能仁总之禅院。又迁江西云门庵、福州洋屿庵。孝宗隆兴元年卒于径山明月堂，年七十五，赐谥普觉。为南岳下十五世，圆悟克勤禅师法嗣。著有《指源集》（《四明宋僧诗》），已佚。有宋释蕴现编《大慧普觉禅师语录》，收入《大藏经》。事见本《语录》、张浚《大慧普觉禅师塔铭》，《僧宝正续传》卷六、《咸淳临安志》卷七○、《嘉泰普灯录》卷一五、《五灯会元》卷一九有传。　释宗杲诗，以辑自《大慧普觉禅师语录》卷一至卷九上堂、示众等的偈颂编为第一卷，以见于《语录》卷一○的《颂古》编为第二卷，见于《语录》卷一一的偈颂编为第三卷，见于《语录》卷一二的赞编为第四卷，辑自《语录》卷一三至卷三○《普说》《法语》《书信》的偈颂编为第五卷。辑自他书者编于卷末。
