---
id: wang-shi-peng-qi-ci-bu-yun
title: 乞祠不允
titlePinyin: qi3 ci2 bu4 yun3
titleSlug: qi-ci-bu-yun
author: 王十朋
authorPinyin: wang2 shi2 peng2
authorSlug: wang-shi-peng
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 微臣守清源，一岁三乞祠。
- 俞音竟未拜，感荷圣主慈。
- 臣家素贱贫，仰禄救啼饥。
- 区区六年间，手把四郡麾。
- 道途压奔走，囊橐无余赀。
- 清源乃佳郡，风俗不待移。
- 民淳简狱讼，士盛敦书诗。
- 地远可藏拙，禄厚足自资。
- 今岁又丰登，千里人熙熙。
- 臣岂不愿仕，求闲欲奚为。
- 自怜蝼蚁生，福薄命最奇。
- 入境身即病，到官日呼医。
- 痰涎每上攻，旋晕势甚危。
- 药试何止百，灼艾无全肌。
- 臂疼如子美，齿落如退之。
- 脚患柳州肿，发垂孟郊丝。
- 饮食日减少，跬步须扶持。
- 残喘虽尚延，定非久远期。
- 况臣糟糠妻，盖棺将及朞。
- 旅榇犹未还，儿女昼夜悲。
- 臣今官满考，臣去有二宜。
- 孰谓九重远，天高而听卑。
- 吾君不之告，肝胆将谁披。
- 庙堂二三公，误辱平日知。
- 今不怜向隅，恩复何时施。
- 愿于黼扆前，敷奏迫切词。
- 天日临在上，臣言非敢欺。
- 解官食祠禄，曲遂臣之私。
- 幽明俱受赐，感极涕泗垂。
- 沟壑倘未填，报国犹有时。

## 拼音
- wei1 chen2 shou3 qing1 yuan2 ， yi2 sui4 san1 qi3 ci2 。
- yu2 yin1 jing4 wei4 bai4 ， gan3 he2 sheng4 zhu3 ci2 。
- chen2 jia1 su4 jian4 pin2 ， yang3 lu4 jiu4 ti2 ji1 。
- qu1 qu1 liu4 nian2 jian1 ， shou3 ba3 si4 jun4 hui1 。
- dao4 tu2 ya1 ben1 zou3 ， nang2 tuo2 wu2 yu2 zi1 。
- qing1 yuan2 nai3 jia1 jun4 ， feng1 su2 bu2 dai4 yi2 。
- min2 chun2 jian3 yu4 song4 ， shi4 sheng4 dun1 shu1 shi1 。
- di4 yuan3 ke3 cang2 zhuo1 ， lu4 hou4 zu2 zi4 zi1 。
- jin1 sui4 you4 feng1 deng1 ， qian1 li3 ren2 xi1 xi1 。
- chen2 qi3 bu2 yuan4 shi4 ， qiu2 xian2 yu4 xi1 wei4 。
- zi4 lian2 lou2 yi3 sheng1 ， fu2 bo2 ming4 zui4 qi2 。
- ru4 jing4 shen1 ji2 bing4 ， dao4 guan1 ri4 hu1 yi1 。
- tan2 xian2 mei3 shang4 gong1 ， xuan2 yun1 shi4 shen4 wei1 。
- yao4 shi4 he2 zhi3 bai3 ， zhuo2 ai4 wu2 quan2 ji1 。
- bi4 teng2 ru2 zi3 mei3 ， chi3 luo4 ru2 tui4 zhi1 。
- jiao3 huan4 liu3 zhou1 zhong3 ， fa1 chui2 meng4 jiao1 si1 。
- yin3 shi2 ri4 jian3 shao3 ， kui3 bu4 xu1 fu2 chi2 。
- can2 chuan3 sui1 shang4 yan2 ， ding4 fei1 jiu3 yuan3 qi1 。
- kuang4 chen2 zao1 kang1 qi1 ， gai4 guan1 jiang1 ji2 ji1 。
- lü3 chen4 you2 wei4 hai2 ， er2 nü3 zhou4 ye4 bei1 。
- chen2 jin1 guan1 man3 kao3 ， chen2 qu4 you3 er4 yi2 。
- shu2 wei4 jiu3 chong2 yuan3 ， tian1 gao1 er2 ting1 bei1 。
- wu2 jun1 bu4 zhi1 gao4 ， gan1 dan3 jiang1 shui2 pi1 。
- miao4 tang2 er4 san1 gong1 ， wu4 ru3 ping2 ri4 zhi1 。
- jin1 bu4 lian2 xiang4 yu2 ， en1 fu4 he2 shi2 shi1 。
- yuan4 yu2 fu3 yi3 qian2 ， fu1 zou4 po4 qie4 ci2 。
- tian1 ri4 lin2 zai4 shang4 ， chen2 yan2 fei1 gan3 qi1 。
- jie3 guan1 shi2 ci2 lu4 ， qu3 sui4 chen2 zhi1 si1 。
- you1 ming2 ju4 shou4 ci4 ， gan3 ji2 ti4 si4 chui2 。
- gou1 he4 tang3 wei4 tian2 ， bao4 guo2 you2 you3 shi2 。

## 注释

## 译文

## 赏析
