---
id: yuan-zhen-xi-gui-jue-ju-shi-er-shou
title: 西归绝句十二首
titlePinyin: xi1 gui1 jue2 ju4 shi2 er4 shou3
titleSlug: xi-gui-jue-ju-shi-er-shou
author: 元稹
authorPinyin: yuan2 zhen3
authorSlug: yuan-zhen
dynasty: 唐代
dynastyPinyin: tang2
dynastySlug: tang
tags:
  - 诗词
---
## 正文
- 双堠频频减去程，渐知身得近京城。
- 春来爱有归乡梦，一半犹疑梦里行。
- 五年江上损容颜，今日春风到武关。
- 两纸京书临水读，小桃花树满商山。
- 同归谏院韦丞相，共贬河南亚大夫。
- 今日还乡独憔悴，几人怜见白髭须。
- 只去长安六日期，多应及得杏花时。
- 春明门外谁相待，不梦闲人梦酒卮。
- 白头归舍意如何，贺处无穷吊亦多。
- 左降去时裴相宅，旧来车马几人过。
- 还乡何用泪沾襟，一半云霄一半沉。
- 世事渐多饶怅望，旧曾行处便伤心。
- 闲游寺观从容到，遍问亲知次第寻。
- 肠断裴家光德宅，无人扫地戟门深。
- 一世营营死是休，生前无事定无由。
- 不知山下东流水，何事长须日夜流。
- 今朝西渡丹河水，心寄丹河无限愁。
- 若到庄前竹园下，殷勤为绕故山流。
- 寒窗风雪拥深炉，彼此相伤指白须。
- 一夜思量十年事，几人强健几人无。
- 云覆蓝桥雪满溪，须臾便与碧峰齐。
- 风回面市连天合，冻压花枝著水低。
- 寒花带雪满山腰，著柳冰珠满碧条。
- 天色渐明回一望，玉尘随马度蓝桥。

## 拼音
- shuang1 hou4 pin2 pin2 jian3 qu4 cheng2 ， jian4 zhi1 shen1 de2 jin4 jing1 cheng2 。
- chun1 lai2 ai4 you3 gui1 xiang1 meng4 ， yi2 ban4 you2 yi2 meng4 li3 xing2 。
- wu3 nian2 jiang1 shang4 sun3 rong2 yan2 ， jin1 ri4 chun1 feng1 dao4 wu3 guan1 。
- liang3 zhi3 jing1 shu1 lin2 shui3 du2 ， xiao3 tao2 hua1 shu4 man3 shang1 shan1 。
- tong2 gui1 jian4 yuan4 wei2 cheng2 xiang4 ， gong4 bian3 he2 nan2 ya4 dai4 fu0 。
- jin1 ri4 huan2 xiang1 du2 qiao2 cui4 ， ji3 ren2 lian2 jian4 bai2 zi1 xu1 。
- zhi1 qu4 chang2 an1 liu4 ri4 qi1 ， duo1 ying4 ji2 de2 xing4 hua1 shi2 。
- chun1 ming2 men2 wai4 shui2 xiang1 dai4 ， bu2 meng4 xian2 ren2 meng4 jiu3 zhi1 。
- bai2 tou2 gui1 she4 yi4 ru2 he2 ， he4 chu4 wu2 qiong2 diao4 yi4 duo1 。
- zuo3 jiang4 qu4 shi2 pei2 xiang1 zhai2 ， jiu4 lai2 che1 ma3 ji3 ren2 guo4 。
- huan2 xiang1 he2 yong4 lei4 zhan1 jin1 ， yi2 ban4 yun2 xiao1 yi2 ban4 chen2 。
- shi4 shi4 jian4 duo1 rao2 chang4 wang4 ， jiu4 ceng2 xing2 chu4 bian4 shang1 xin1 。
- xian2 you2 si4 guan4 cong2 rong2 dao4 ， bian4 wen4 qin1 zhi1 ci4 di4 xun2 。
- chang2 duan4 pei2 jia1 guang1 de2 zhai2 ， wu2 ren2 sao3 di4 ji3 men2 shen1 。
- yi2 shi4 ying2 ying2 si3 shi4 xiu1 ， sheng1 qian2 wu2 shi4 ding4 wu2 you2 。
- bu4 zhi1 shan1 xia4 dong1 liu2 shui3 ， he2 shi4 chang2 xu1 ri4 ye4 liu2 。
- jin1 chao2 xi1 du4 dan1 he2 shui3 ， xin1 ji4 dan1 he2 wu2 xian4 chou2 。
- ruo4 dao4 zhuang1 qian2 zhu2 yuan2 xia4 ， yin1 qin2 wei4 rao4 gu4 shan1 liu2 。
- han2 chuang1 feng1 xue3 yong1 shen1 lu2 ， bi3 ci3 xiang1 shang1 zhi3 bai2 xu1 。
- yi2 ye4 si1 liang0 shi2 nian2 shi4 ， ji3 ren2 qiang2 jian4 ji3 ren2 wu2 。
- yun2 fu4 lan2 qiao2 xue3 man3 xi1 ， xu1 yu2 bian4 yu3 bi4 feng1 qi2 。
- feng1 hui2 mian4 shi4 lian2 tian1 he2 ， dong4 ya1 hua1 zhi1 zhu4 shui3 di1 。
- han2 hua1 dai4 xue3 man3 shan1 yao1 ， zhu4 liu3 bing1 zhu1 man3 bi4 tiao2 。
- tian1 se4 jian4 ming2 hui2 yi2 wang4 ， yu4 chen2 sui2 ma3 du4 lan2 qiao2 。

## 注释

## 译文

## 赏析
