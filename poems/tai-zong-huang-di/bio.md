---
title: 太宗皇帝
---
帝姓李氏，讳世民，神尧次子，聪明英武。贞观之治，庶几成康，功德兼隆。由汉以来，未之有也。而锐情经术，初建秦邸，即开文学馆，召名儒十八人为学士。既即位，殿左置弘文馆，悉引内学士，番宿更休。听朝之间，则与讨论典籍，杂以文咏。或日昃夜艾，未尝少怠。诗笔草隶，卓越前古。至于天文秀发，沈丽高朗，有唐三百年风雅之盛，帝实有以启之焉。在位二十四年，谥曰文。集四十卷。馆阁书目，诗一卷，六十九首。今编诗一卷。
