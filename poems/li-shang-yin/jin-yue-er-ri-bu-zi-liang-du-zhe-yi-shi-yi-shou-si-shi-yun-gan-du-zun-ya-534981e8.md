---
id: li-shang-yin-jin-yue-er-ri-bu-zi-liang-du-zhe-yi-shi-yi-shou-si-shi-yun-gan-du-zun-ya-534981e8
title: 今月二日不自量度，辄以诗一首四十韵干渎尊严，伏蒙仁恩，俯赐披览，奖逾其实，情溢于辞，顾惟疏芜，曷用酬戴，辄复五言四十韵诗献上，亦诗人咏叹不足之义也
titlePinyin: jin1 yue4 er4 ri4 bu2 zi4 liang4 du4 ， zhe2 yi3 shi1 yi4 shou3 si4 shi2 yun4 gan1 du2 zun1 yan2 ， fu2 meng2 ren2 en1 ， fu3 ci4 pi1 lan3 ， jiang3 yu2 qi2 shi2 ， qing2 yi4 yu2 ci2 ， gu4 wei2 shu1 wu2 ， he2 yong4 chou2 dai4 ， zhe2 fu4 wu3 yan2 si4 shi2 yun4 shi1 xian4 shang4 ， yi4 shi1 ren2 yong3 tan4 bu4 zu2 zhi1 yi4 ye3
titleSlug: jin-yue-er-ri-bu-zi-liang-du-zhe-yi-shi-yi-shou-si-shi-yun-gan-du-zun-ya-534981e8
author: 李商隐
authorPinyin: li3 shang1 yin3
authorSlug: li-shang-yin
dynasty: 唐代
dynastyPinyin: tang2
dynastySlug: tang
tags:
  - 诗词
---
## 正文
- 家擅无双誉，朝居第一功。四时当首夏，八节应条风。
- 涤濯临清济，巉岩倚碧嵩。鲍壶冰皎洁，王佩玉丁东。
- 处剧张京兆，通经戴侍中。将星临迥夜，卿月丽层穹。
- 下令销秦盗，高谈破宋聋。含霜太山竹，拂雾峄阳桐。
- 乐道干知退，当官蹇匪躬。服箱青海马，入兆渭川熊。
- 固是符真宰，徒劳让化工。凤池春潋艳，鸡树晓曈昽。
- 愿守三章约，还期九译通。熏琴调大舜，宝瑟和神农。
- 慷慨资元老，周旋值狡童。仲尼羞问阵，魏绛喜和戎。
- 款款将除蠹，孜孜欲达聪。所求因渭浊，安肯与雷同。
- 物议将调鼎，君恩忽赐弓。开吴相上下，全蜀占西东。
- 锐卒鱼悬饵，豪胥鸟在笼。疲民呼杜母，邻国仰羊公。
- 置驿推东道，安禅合北宗。嘉宾增重价，上士悟真空。
- 扇举遮王导，樽开见孔融。烟飞愁舞罢，尘定惜歌终。
- 岸柳兼池绿，园花映烛红。未曾周𫖮醉，转觉季心恭。
- 系滞喧人望，便蕃属圣衷。天书何日降，庭燎几时烘。
- 早岁乖投刺，今晨幸发蒙。远途哀跛鳖，薄艺奖雕虫。
- 故事曾尊隗，前修有荐雄。终须烦刻画，聊拟更磨砻。
- 蛮岭晴留雪，巴江晚带枫。营巢怜越燕，裂帛待燕鸿。
- 自苦诚先檗，长飘不后蓬。容华虽少健，思绪即悲翁。
- 感激淮山馆，优游碣石宫。待公三入相，丕祚始无穷。

## 拼音
- jia1 shan4 wu2 shuang1 yu4 ， chao2 ju1 di4 yi1 gong1 。 si4 shi2 dang1 shou3 xia4 ， ba1 jie2 ying4 tiao2 feng1 。
- di2 zhuo2 lin2 qing1 ji4 ， chan2 yan2 yi3 bi4 song1 。 bao4 hu2 bing1 jiao3 jie2 ， wang2 pei4 yu4 ding1 dong1 。
- chu4 ju4 zhang1 jing1 zhao4 ， tong1 jing1 dai4 shi4 zhong1 。 jiang1 xing1 lin2 jiong3 ye4 ， qing1 yue4 li4 ceng2 qiong2 。
- xia4 ling4 xiao1 qin2 dao4 ， gao1 tan2 po4 song4 long2 。 han2 shuang1 tai4 shan1 zhu2 ， fu2 wu4 yi4 yang2 tong2 。
- le4 dao4 gan1 zhi1 tui4 ， dang1 guan1 jian3 fei3 gong1 。 fu2 xiang1 qing1 hai3 ma3 ， ru4 zhao4 wei4 chuan1 xiong2 。
- gu4 shi4 fu2 zhen1 zai3 ， tu2 lao2 rang4 hua4 gong1 。 feng4 chi2 chun1 lian4 yan4 ， ji1 shu4 xiao3 tong2 long2 。
- yuan4 shou3 san1 zhang1 yue1 ， hai2 qi1 jiu3 yi4 tong1 。 xun1 qin2 tiao2 da4 shun4 ， bao3 se4 he2 shen2 nong2 。
- kang1 kai3 zi1 yuan2 lao3 ， zhou1 xuan2 zhi2 jiao3 tong2 。 zhong4 ni2 xiu1 wen4 zhen4 ， wei4 jiang4 xi3 he2 rong2 。
- kuan3 kuan3 jiang1 chu2 du4 ， zi1 zi1 yu4 da2 cong1 。 suo3 qiu2 yin1 wei4 zhuo2 ， an1 ken3 yu3 lei2 tong2 。
- wu4 yi4 jiang1 tiao2 ding3 ， jun1 en1 hu1 ci4 gong1 。 kai1 wu2 xiang1 shang4 xia4 ， quan2 shu3 zhan4 xi1 dong1 。
- rui4 zu2 yu2 xuan2 er3 ， hao2 xu1 niao3 zai4 long2 。 pi2 min2 hu1 du4 mu3 ， lin2 guo2 yang3 yang2 gong1 。
- zhi4 yi4 tui1 dong1 dao4 ， an1 chan2 he2 bei3 zong1 。 jia1 bin1 zeng1 zhong4 jia4 ， shang4 shi4 wu4 zhen1 kong1 。
- shan4 ju3 zhe1 wang2 dao3 ， zun1 kai1 jian4 kong3 rong2 。 yan1 fei1 chou2 wu3 ba4 ， chen2 ding4 xi1 ge1 zhong1 。
- an4 liu3 jian1 chi2 lü4 ， yuan2 hua1 ying4 zhu2 hong2 。 wei4 ceng2 zhou1 yi3 zui4 ， zhuan3 jue2 ji4 xin1 gong1 。
- xi4 zhi4 xuan1 ren2 wang4 ， bian4 fan1 shu3 sheng4 zhong1 。 tian1 shu1 he2 ri4 jiang4 ， ting2 liao2 ji3 shi2 hong1 。
- zao3 sui4 guai1 tou2 ci4 ， jin1 chen2 xing4 fa1 meng2 。 yuan3 tu2 ai1 bo3 bie1 ， bao2 yi4 jiang3 diao1 chong2 。
- gu4 shi4 ceng2 zun1 wei3 ， qian2 xiu1 you3 jian4 xiong2 。 zhong1 xu1 fan2 ke4 hua4 ， liao2 ni3 geng4 mo2 long2 。
- man2 ling3 qing2 liu2 xue3 ， ba1 jiang1 wan3 dai4 feng1 。 ying2 chao2 lian2 yue4 yan4 ， lie4 bo2 dai4 yan4 hong2 。
- zi4 ku3 cheng2 xian1 bo4 ， chang2 piao1 bu4 hou4 peng2 。 rong2 hua2 sui1 shao3 jian4 ， si1 xu4 ji2 bei1 weng1 。
- gan3 ji1 huai2 shan1 guan3 ， you1 you2 jie2 shi2 gong1 。 dai4 gong1 san1 ru4 xiang1 ， pi1 zuo4 shi3 wu2 qiong2 。

## 注释

## 译文

## 赏析
