---
title: 李商隐
---
李商隐，字义山，怀州河内人。令狐楚帅河阳，奇其文，使与诸子游。楚徙天平、宣武，皆表署巡官。开成二年，高锴知贡举，令狐绹雅善锴，奖誉甚力，故擢进士第，调弘农尉，以忤观察使，罢去。寻复官，又试拔萃中选。王茂元镇河阳，爱其才，表掌书记，以子妻之，得侍御史。茂元死，来游京师，久不调，更依桂管观察使郑亚府为判官，亚谪循州，商隐从之，凡三年乃归。茂元与亚皆李德裕所善，绹以商隐为忘家恩，谢不通。京兆尹卢弘正表为府参军，典笺奏。绹当国，商隐归，穷自解，绹憾不置，弘正镇徐州，表为掌书记。久之，还朝，复干绹，乃补太学博士。柳仲郢节度剑南东川，辟判官、检校工部员外郎，府罢，客荥阳卒。商隐初为文，瑰迈奇古，及在令狐楚府，楚本工章奏，因授其学，商隐俪偶长短而繁缛过之。时温[庭]廷筠、段成式俱用是相夸，号三十六体。《樊南甲集》二十卷、《乙集》二十卷，《玉溪生诗》三卷，今合编诗三卷。   李商隐字义山，号玉谿生，怀州河内人。生元和八年，大中十二年卒（据冯浩《玉谿生年谱》及岑仲勉《玉谿生年谱会笺平质》所推定。）补诗一首。
