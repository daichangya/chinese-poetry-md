---
id: li-lu-mou-fu-meng-zhang-ren-qian-pan-chu-shi-chang-yu-shi-lang-zheng-gong-qian-ecd3450a
title: 某伏蒙丈人佥判出示尝与侍郎郑公浅沙泉唱酬诗轴率尔次韵
titlePinyin: mou3 fu2 meng2 zhang4 ren2 qian1 pan4 chu1 shi4 chang2 yu3 shi4 lang2 zheng4 gong1 qian3 sha1 quan2 chang4 chou2 shi1 zhou2 lü4 er3 ci4 yun4
titleSlug: mou-fu-meng-zhang-ren-qian-pan-chu-shi-chang-yu-shi-lang-zheng-gong-qian-ecd3450a
author: 李吕
authorPinyin: li3 lü3
authorSlug: li-lu
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 在昔绍圣初，群英萃朝绅。
- 道乡鼓谏舌，劲气排天阍。
- 雷霆固难犯，鹓鹭皆丧神。
- 独一黄右辖，从容为奏陈。
- 主圣臣则直，攀槛古所闻。
- 龙颜为稍霁，投荒贷斧斤。
- 公亦坐此去，剖符漫朱轮。
- 斯人下世久，蔼然播清芬。
- 袁盎当汉代，引却慎夫人。
- 用舍虽异致，万世嫡庶分。
- 向使李𪟝辈，将顺恨无门。
- 但谓此家事，一言陷其君。
- 陆贽得罪唐，不测几陨身。
- 阳城以死争，久之理颇伸。
- 不如汉汲黯，同朝有公孙。
- 约议寻即背，巧辞间其臣。
- 于惟我圣宋，涵养士气振。
- 世代有忠鲠，汉唐何足云。
- 且如唐子方，指摘椒房亲。
- 继论灯笼锦，将贬岭外春。
- 君谟立殿坳，开救蒙宽恩。
- 宛陵风雅手，长篇纪咏存。
- 嗟嗟此邹黄，袁阳畧同群。
- 近则唐与蔡，辈出有弟昆。
- 赤心要无负，肯受富贵吞。
- 鄙哉贱丈夫，肉食苟朝昏。
- 倾危不遑恤，是非谁与论。
- 前史岂不载，开卷徒沾巾。
- 伏读珠玉书，飘飘若凌云。
- 遐追古作者，宁让圣俞文。
- 顾我亦何人，濡毫来效颦。
- 二贤迹益显，余波激后尘。

## 拼音
- zai4 xi1 shao4 sheng4 chu1 ， qun2 ying1 cui4 chao2 shen1 。
- dao4 xiang1 gu3 jian4 she2 ， jin4 qi4 pai2 tian1 hun1 。
- lei2 ting2 gu4 nan2 fan4 ， yuan1 lu4 jie1 sang4 shen2 。
- du2 yi4 huang2 you4 xia2 ， cong2 rong2 wei4 zou4 chen2 。
- zhu3 sheng4 chen2 ze2 zhi2 ， pan1 kan3 gu3 suo3 wen2 。
- long2 yan2 wei4 shao1 ji4 ， tou2 huang1 dai4 fu3 jin1 。
- gong1 yi4 zuo4 ci3 qu4 ， pou1 fu2 man4 zhu1 lun2 。
- si1 ren2 xia4 shi4 jiu3 ， ai3 ran2 bo1 qing1 fen1 。
- yuan2 ang4 dang1 han4 dai4 ， yin3 que4 shen4 fu1 ren2 。
- yong4 she4 sui1 yi4 zhi4 ， wan4 shi4 di2 shu4 fen1 。
- xiang4 shi3 li3 ji4 bei4 ， jiang1 shun4 hen4 wu2 men2 。
- dan4 wei4 ci3 jia1 shi4 ， yi4 yan2 xian4 qi2 jun1 。
- lu4 zhi4 de2 zui4 tang2 ， bu2 ce4 ji3 yun3 shen1 。
- yang2 cheng2 yi3 si3 zheng1 ， jiu3 zhi1 li3 po1 shen1 。
- bu4 ru2 han4 ji2 an4 ， tong2 chao2 you3 gong1 sun1 。
- yue1 yi4 xun2 ji2 bei4 ， qiao3 ci2 jian1 qi2 chen2 。
- yu2 wei2 wo3 sheng4 song4 ， han2 yang3 shi4 qi4 zhen4 。
- shi4 dai4 you3 zhong1 geng3 ， han4 tang2 he2 zu2 yun2 。
- qie3 ru2 tang2 zi3 fang1 ， zhi3 zhai1 jiao1 fang2 qin1 。
- ji4 lun4 deng1 long0 jin3 ， jiang1 bian3 ling3 wai4 chun1 。
- jun1 mo2 li4 dian4 ao4 ， kai1 jiu4 meng2 kuan1 en1 。
- wan3 ling2 feng1 ya3 shou3 ， chang2 pian1 ji4 yong3 cun2 。
- jie1 jie1 ci3 zou1 huang2 ， yuan2 yang2 lüe4 tong2 qun2 。
- jin4 ze2 tang2 yu3 cai4 ， bei4 chu1 you3 di4 kun1 。
- chi4 xin1 yao4 wu2 fu4 ， ken3 shou4 fu4 gui4 tun1 。
- bi3 zai1 jian4 zhang4 fu0 ， rou4 shi2 gou3 chao2 hun1 。
- qing1 wei1 bu4 huang2 xu4 ， shi4 fei1 shui2 yu3 lun4 。
- qian2 shi3 qi3 bu4 zai3 ， kai1 juan4 tu2 zhan1 jin1 。
- fu2 du2 zhu1 yu4 shu1 ， piao1 piao1 ruo4 ling2 yun2 。
- xia2 zhui1 gu3 zuo4 zhe3 ， ning2 rang4 sheng4 yu2 wen2 。
- gu4 wo3 yi4 he2 ren2 ， ru2 hao2 lai2 xiao4 pin2 。
- er4 xian2 ji4 yi4 xian3 ， yu2 bo1 ji1 hou4 chen2 。

## 注释

## 译文

## 赏析
