---
title: 王梵志
---
王梵志，卫州黎阳人。编诗一卷，计一百十一首。 王梵志，卫州黎阳人也。去黎阳城东十五里，有王德祖者，当隋文帝时，家有林擒树，生瘿，大如斗。经三年，其瘿朽烂。德祖见之，乃剖（撤）其皮，遂见一孩儿抱胎而出。德祖收养之，至七岁，能语，问曰：「谁人育我？复何姓名？」德祖具以实语之。（二字作告）因名曰：「林木而生曰梵天。」后改曰梵志，[曰]：「王家育我，（我家长育）可姓王也。」梵志乃作诗示（讽）人，甚有义志（旨），盖菩萨示化也。（《太平广记》八二，参以《永乐大典》六八三八[王]字韵引《桂苑业谈·史遗》。）○《云谿友议》下《蜀僧喻》云：「或有愚士昧学之流，欲其开悟，别吟以王梵志诗。梵志者，生于西域林木之上，因以梵志为名。其言虽鄙，其理归真，所谓归真悟道，徇俗乖真也。」○王维《与胡居士皆病寄此诗兼示学人诗二首》，注云：「梵志体。」
