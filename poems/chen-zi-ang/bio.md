---
title: 陈子昂
---
陈子昂，字伯玉，梓州射洪人。少以富家子，尚气决，好弋博，后游乡校，乃感悔修饬。初举进士入京，不为人知。有卖胡琴者，价百万，子昂顾左右，辇千缗市之。众惊问，子昂曰：“余善此。”曰：“可得闻乎？”曰：“明日可入宣阳里。”如期偕往，则酒肴毕具。奉琴语曰：“蜀人陈子昂，有文百轴，不为人知，此赋工之伎，岂宜留心？”举而碎之，以其文百轴徧赠会者。一日之内，名满都下。擢进士第。武后朝，为灵台正字。数上书言事，迁右拾遗。武攸宜北讨，表为管记，军中文翰，皆委之子昂。父为县令段简所辱，子昂闻之，遽还乡里，简乃因事收系狱中，忧愤而卒。唐兴，文章承徐庾余风，骈丽秾缛，子昂横制颓波，始归雅正，李杜以下，咸推宗之。集十卷，今编诗二卷。
