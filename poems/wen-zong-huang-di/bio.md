---
title: 文宗皇帝
---
帝讳昂，穆宗第二子。初名涵，封江王。宝历二年，即位。恭俭儒雅，听政之暇，博通群籍。顾谓左右曰：“若不甲夜视事，乙夜观书，何以为人君？”每试进士，新裁题目。及所司进所试，披览吟咏，终日忘倦。延学士于内庭，讨论经义，好制五言，古调清峻，常欲置诗博士。李珏言：“今翰林学士皆能文词，且古今篇什，足可怡悦。”圣情乃止。又尝与宰相论诗之工拙，郑覃曰：“诗之工者，无若《三百篇》，皆国人作之以刺美时政，王者采之以观风俗。后代词人，华而不实，无补于事。”帝甚重其言。在位十三年，谥曰昭献。今存诗七首。
