---
id: shu-dan-cui-lao-shi-jun-qian-bei-zhao-yue-wang-ta-shan-ye-shan-zheng-hou-ci-ji-b-7ecdabdd
title: 粹老使君前被召约往它山谒善政侯祠既不果以书见抵谓可叹惜并示广德湖新记因成长句奉寄
titlePinyin: cui4 lao3 shi3 jun1 qian2 bei4 zhao4 yue1 wang3 ta1 shan1 ye4 shan4 zheng4 hou2 ci2 ji4 bu4 guo3 yi3 shu1 jian4 di3 wei4 ke3 tan4 xi1 bing4 shi4 guang3 de2 hu2 xin1 ji4 yin1 cheng2 zhang3 ju4 feng4 ji4
titleSlug: cui-lao-shi-jun-qian-bei-zhao-yue-wang-ta-shan-ye-shan-zheng-hou-ci-ji-b-7ecdabdd
author: 舒亶
authorPinyin: shu1 dan3
authorSlug: shu-dan
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 长江衮衮西南流，秋水时至狂不收。
- 大浪似屋山欲浮，王侯神智禹所啾。
- 万鬼琢玉它山幽，梅梁赑屭卧龙虬。
- 咄嗟湍骇就敛揫，巨灵缩手愚公羞。
- 障成十里沙中洲，支分股引听所求。
- 赤旱稽浸民不忧，那得虫蝗随督邮。
- 污邪瓯窭满车篝，斯民饱煖何以酬。
- 庙貌突兀寒溪头，岁岁鸡黍祠春秋。
- 老农击鼓稚子讴，当时人物纷雁鸥。
- 岂无鼎食腰金俦，朽骨往往空蒿丘。
- 姓名几复人间留，唯侯施惠膏如油。
- 江声浩浩风飂飂，千古不见使人愁。
- 拔俗万丈山标崷，使君不减裴商州。
- 下车百蠧随锄耰，一笑四境无疮疣。
- 天闲老步须骅骝，已闻归作金华游。
- 钦贤访古意未休，画船载酒岸鸣驺。
- 约我与往置脯馐，冠盖纷纷暇莫偷。
- 搔首怅望情绸缪，我问使君亦何尤。
- 西湖万顷蛟龙湫，几年荒茀今则修。
- 鼛鼓弗胜财不掊，长堤岌嶫高岑楼。
- 写有浍兮荡有沟，余波北注引漕舟。
- 桑麻被野禾连畴，鹤鹤白鸟杂游鯈。
- 菰蒲菱芡厌采搜，柳杨成幄荫道周。
- 耕渔呼歌羸病瘳，使君之赐侯可侔。
- 天边旌旆看悠悠，父老雪涕争攀辀。
- 地僻借恂恨无由，高文摛秀春华抽。
- 丰碑崒嵂镵银钩，千年空此留海陬。
- 君知此日思君不，还如今日人思侯。

## 拼音
- chang2 jiang1 gun3 gun3 xi1 nan2 liu2 ， qiu1 shui3 shi2 zhi4 kuang2 bu4 shou1 。
- da4 lang4 si4 wu1 shan1 yu4 fu2 ， wang2 hou2 shen2 zhi4 yu3 suo3 jiu1 。
- wan4 gui3 zhuo2 yu4 ta1 shan1 you1 ， mei2 liang2 bi4 xi4 wo4 long2 qiu2 。
- duo1 jie1 tuan1 hai4 jiu4 lian3 jiu1 ， ju4 ling2 suo1 shou3 yu2 gong1 xiu1 。
- zhang4 cheng2 shi2 li3 sha1 zhong1 zhou1 ， zhi1 fen1 gu3 yin3 ting1 suo3 qiu2 。
- chi4 han4 ji1 jin4 min2 bu4 you1 ， na4 de2 chong2 huang2 sui2 du1 you2 。
- wu1 xie2 ou1 ju4 man3 che1 gou1 ， si1 min2 bao3 xuan1 he2 yi3 chou2 。
- miao4 mao4 tu1 wu4 han2 xi1 tou2 ， sui4 sui4 ji1 shu3 ci2 chun1 qiu1 。
- lao3 nong2 ji1 gu3 zhi4 zi3 ou1 ， dang1 shi2 ren2 wu4 fen1 yan4 ou1 。
- qi3 wu2 ding3 shi2 yao1 jin1 chou2 ， xiu3 gu3 wang3 wang3 kong1 hao1 qiu1 。
- xing4 ming2 ji3 fu4 ren2 jian1 liu2 ， wei2 hou2 shi1 hui4 gao1 ru2 you2 。
- jiang1 sheng1 hao4 hao4 feng1 liu4 liu4 ， qian1 gu3 bu2 jian4 shi3 ren2 chou2 。
- ba2 su2 wan4 zhang4 shan1 biao1 qiu2 ， shi3 jun1 bu4 jian3 pei2 shang1 zhou1 。
- xia4 che1 bai3 du4 sui2 chu2 you1 ， yi2 xiao4 si4 jing4 wu2 chuang1 you2 。
- tian1 xian2 lao3 bu4 xu1 hua2 liu2 ， yi3 wen2 gui1 zuo4 jin1 hua2 you2 。
- qin1 xian2 fang3 gu3 yi4 wei4 xiu1 ， hua4 chuan2 zai3 jiu3 an4 ming2 zou1 。
- yue1 wo3 yu3 wang3 zhi4 pu2 xiu1 ， guan1 gai4 fen1 fen1 xia2 mo4 tou1 。
- sao1 shou3 chang4 wang4 qing2 chou2 mou2 ， wo3 wen4 shi3 jun1 yi4 he2 you2 。
- xi1 hu2 wan4 qing3 jiao1 long2 qiu1 ， ji3 nian2 huang1 fu2 jin1 ze2 xiu1 。
- gao1 gu3 fu2 sheng4 cai2 bu4 pou2 ， chang2 di1 ji2 ye4 gao1 cen2 lou2 。
- xie3 you3 hui4 xi1 dang4 you3 gou1 ， yu2 bo1 bei3 zhu4 yin3 cao2 zhou1 。
- sang1 ma2 bei4 ye3 he2 lian2 chou2 ， he4 he4 bai2 niao3 za2 you2 tiao2 。
- gu1 pu2 ling2 qian4 yan4 cai3 sou1 ， liu3 yang2 cheng2 wo4 yin4 dao4 zhou1 。
- geng1 yu2 hu1 ge1 lei2 bing4 chou1 ， shi3 jun1 zhi1 ci4 hou2 ke3 mou2 。
- tian1 bian1 jing1 pei4 kan4 you1 you1 ， fu4 lao3 xue3 ti4 zheng1 pan1 zhou1 。
- di4 pi4 jie4 xun2 hen4 wu2 you2 ， gao1 wen2 chi1 xiu4 chun1 hua2 chou1 。
- feng1 bei1 zu2 lü4 chan2 yin2 gou1 ， qian1 nian2 kong1 ci3 liu2 hai3 zou1 。
- jun1 zhi1 ci3 ri4 si1 jun1 bu4 ， hai2 ru2 jin1 ri4 ren2 si1 hou2 。

## 注释

## 译文

## 赏析
