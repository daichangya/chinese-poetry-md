---
id: li-xin-mou-xia-ye-han-qin-piao-ran-shen-ruo-ling-yun-qi-jue-ye-zuo-meng-you-xia-bbdbed00
title: 某夏夜酣寝飘然身若凌云其觉也作梦游仙以原其所自与状其所以归献于杨德翁其辞云
titlePinyin: mou3 xia4 ye4 han1 qin3 piao1 ran2 shen1 ruo4 ling2 yun2 qi2 jue2 ye3 zuo4 meng4 you2 xian1 yi3 yuan2 qi2 suo3 zi4 yu3 zhuang4 qi2 suo3 yi3 gui1 xian4 yu2 yang2 de2 weng1 qi2 ci2 yun2
titleSlug: mou-xia-ye-han-qin-piao-ran-shen-ruo-ling-yun-qi-jue-ye-zuo-meng-you-xia-bbdbed00
author: 李新
authorPinyin: li3 xin1
authorSlug: li-xin
dynasty: 宋代
dynastyPinyin: song4
dynastySlug: song
tags:
  - 诗词
---
## 正文
- 飘飘夜半身凌云，梦与群仙游玉京。
- 龙虎腾骧争引导，侍童罗络甘逢迎。
- 绛幡羽扇前驱列，宝盖华旗助旌节。
- 钧天九奏毕笙竽，飚驭数行响环玦。
- 初朝太一何所为，次历紫微心自知。
- 青虬吐烟满琼殿，白鹤起舞临丹墀。
- 更过十洲寻旧友，旋返瑶池燕王母。
- 文章已作人间游，功业却从天上走。
- 朝霞乍吸心耳清，沆瀣忽餐肌骨莹。
- 九门不掩阊阖静，玉女下诏驰名姓。
- 始惊造作玉楼记，白马诗嚢空委地。
- 又疑本是谪仙人，锦绶纱巾初溷尘。
- 鳯箫一声轻哽咽，雾卷云收天水彻。
- 葛洪伯乔两无知，送下九霄不言别。
- 时人学仙不得仙，未能白日升青天。
- 无心却向梦中见，千万人中何处传。

## 拼音
- piao1 piao1 ye4 ban4 shen1 ling2 yun2 ， meng4 yu3 qun2 xian1 you2 yu4 jing1 。
- long2 hu3 teng2 xiang1 zheng1 yin3 dao3 ， shi4 tong2 luo2 luo4 gan1 feng2 ying2 。
- jiang4 fan1 yu3 shan4 qian2 qu1 lie4 ， bao3 gai4 hua2 qi2 zhu4 jing1 jie2 。
- jun1 tian1 jiu3 zou4 bi4 sheng1 yu2 ， biao1 yu4 shu4 xing2 xiang3 huan2 jue2 。
- chu1 chao2 tai4 yi4 he2 suo3 wei4 ， ci4 li4 zi3 wei1 xin1 zi4 zhi1 。
- qing1 qiu2 tu3 yan1 man3 qiong2 dian4 ， bai2 he4 qi3 wu3 lin2 dan1 chi2 。
- geng4 guo4 shi2 zhou1 xun2 jiu4 you3 ， xuan2 fan3 yao2 chi2 yan4 wang2 mu3 。
- wen2 zhang1 yi3 zuo4 ren2 jian1 you2 ， gong1 ye4 que4 cong2 tian1 shang4 zou3 。
- zhao1 xia2 zha4 xi1 xin1 er3 qing1 ， hang4 xie4 hu1 can1 ji1 gu3 ying2 。
- jiu3 men2 bu4 yan3 chang1 he2 jing4 ， yu4 nü3 xia4 zhao4 chi2 ming2 xing4 。
- shi3 jing1 zao4 zuo4 yu4 lou2 ji4 ， bai2 ma3 shi1 nang2 kong1 wei3 di4 。
- you4 yi2 ben3 shi4 zhe2 xian1 ren2 ， jin3 shou4 sha1 jin1 chu1 hun4 chen2 。
- feng4 xiao1 yi4 sheng1 qing1 geng3 yan4 ， wu4 juan3 yun2 shou1 tian1 shui3 che4 。
- ge3 hong2 bo2 qiao2 liang3 wu2 zhi1 ， song4 xia4 jiu3 xiao1 bu4 yan2 bie2 。
- shi2 ren2 xue2 xian1 bu4 de2 xian1 ， wei4 neng2 bai2 ri4 sheng1 qing1 tian1 。
- wu2 xin1 que4 xiang4 meng4 zhong1 jian4 ， qian1 wan4 ren2 zhong1 he2 chu4 chuan2 。

## 注释

## 译文

## 赏析
